MAT.0.0*Hazret-i ʿİsâ el-Mesîhiŋ İncîl-i Şerîfi Mattânıŋ kavlince
MAT.1.1*İbrâhîm oğlu Dâvûduŋ oğlu ʿİsâ el-Mesîhiŋ mîlâdınıŋ kitâbıdır 
MAT.1.2*İbrâhîm İshâkı tevlîd eyledi ve İshâk Yaʿkûbu tevlîd eyledi Yaʿkûb dahi Yahûdâyı ve ȯnuŋ karındaşlarını tevlîd eyledi 
MAT.1.3*ve Yahûdâ Tâmârdan Fârsı ve Zârehi tevlîd eyledi Fârs dahi Hesronu tevlîd eyledi Hesron ise Ârâmı tevlîd eyledi 
MAT.1.4*ve Ârâm ʿAmînâdâbı tevlîd eyledi ʿAmînâdâb dahi Nasonu tevlîd eyledi Nason ise Salmonu tevlîd eyledi 
MAT.1.5*ve Salmon Râhâbdan Bâʿâzı tevlîd eyledi Bâʿâz dahi Râʿotdan ʿObeydi tevlîd eyledi ʿObeyd ise Ėssâyı tevlîd eyledi 
MAT.1.6*ve Ėssâ Dâvûd pâdişâhı tevlîd eyledi Dâvûd pâdişâh dahi Ûriyânıŋkiden Süleymânı tevlîd eyledi 
MAT.1.7*Süleymân Rehobaʿâmı tevlîd eyledi Rehobaʿâm dahi Âbiyâyı tevlîd eyledi Âbiyâ ise Âsâyı tevlîd eyledi 
MAT.1.8*ve Âsâ Yoşâfâtı tevlîd eyledi Yoşâfât dahi Yorâmı tevlîd eyledi Yorâm ise ʿÛziyâyı tevlîd eyledi 
MAT.1.9*ve ʿÛziyâ Yoʾtâmı tevlîd eyledi Yoʾtâm dahi Âhâzı tevlîd eyledi Âhâz ise Hizkiyâyı tevlîd eyledi 
MAT.1.10*ve Hizkiyâ Manaşşâyı tevlîd eyledi Manaşşâ dahi ʿÂmonu tevlîd eyledi ʿÂmon ise Yosiyâyı tevlîd eyledi 
MAT.1.11*ve Yosiyâ Yohâniyâyı ve Bâbil esîrliḡiniŋ zamânında olan karındaşlarını tevlîd eyledi 
MAT.1.12*ve Bâbil esîrliḡinden soŋra Yohâniyâ Şaltâʾėli tevlîd eyledi Şaltâʾėl dahi Zorubabeli tevlîd eyledi 
MAT.1.13*ve Zorubabel Âbiyûdu tevlîd eyledi Âbiyûd dahi Elyâkîmi tevlîd eyledi Elyâkîm ise ʿÂzoru tevlîd eyledi 
MAT.1.14*ve ʿÂzor Sâdoku tevlîd eyledi Sâdok dahi Âhîni tevlîd eyledi Âhîn ise Eliyûdu tevlîd eyledi 
MAT.1.15*ve Eliyûd Eliʿâzârı tevlîd eyledi Eliʿâzâr dahi Mattânı tevlîd eyledi Mattân ise Yaʿkûbu tevlîd eyledi 
MAT.1.16*ve Yaʿkûb Hazret-i Meryemiŋ zevci Yûsufu tevlîd eyledi ki Mesîh dėdikleri ʿİsâ Hazretleri ȯndan doğmuşdur 
MAT.1.17*Pes tevellüdâtıŋ cümlesi İbrâhîmden Dâvûda dek on dört tevellüddür ve Dâvûddan tâ Bâbil esîrliḡine dek on dört tevellüd de Bâbil esîrliḡinden dahi tâ Mesîhe dek on dört tevellüddür 
MAT.1.18*Ve Hazret-i ʿİsâ el-Mesîhiŋ mevlidi böyle oldu • ȯnuŋ anası Meryem Yûsufa nâmzed olunca buluşmalarından evvel Rûhü'l-Kudüsden hâmile bulundu 
MAT.1.19*ve kocası Yûsuf sıddîk olmağla ȯnuŋ ʿaybını fâş etmek istemeyip ȯnủ gizlice bırakmak ister idi 
MAT.1.20*ve bunủ tefekkür ėder iken işte ȯŋa Rabbiŋ meleḡi rüʾyâda görünüp dėdi ki Ey Dâvûd oğlu Yûsuf zevceŋ Meryemi almağa korkma zîrâ içinde mevlûd olan Rûhü'l-Kudüsdendir 
MAT.1.21*ve bir oğul doğuracakdır ki ȯnuŋ adını ʿİsâ koyasın zîrâ o kavmi günâhlarından halâs ėdecekdir 
MAT.1.22*Ve bu cümle ȯnuŋ içỉn oldu ki Allah Teʿâlânıŋ nebî ağzı ile söylediḡi itmâm oluna çün dėdi ki 
MAT.1.23*işte bir kız hâmile ola da bir oğul doğura ki adına ʿEmmanuʾel diyeler ol ki terceme olunup Allah Teʿâlâ bizim ile dėmekdir 
MAT.1.24*Yûsuf dahi uykudan uyanıp Rabbiŋ meleḡi ȯŋa buyurduğu gibi eyledi ve zevcesini aldı 
MAT.1.25*ammâ ȯŋa yakınlık etmedi tâ bikr oğlanı doğuruncaya dek ve ȯŋa ʿİsâ diyẻ ad kodu ∞ 
MAT.2.1*Bu kez Hazret-i ʿİsâ Hirodes nâm melikiŋ ʿasrında Yahûdâ vilâyetinde olan Beyt-Lehemde doğunca işte şarkdan mecûsler Kuds-i Şerîfe vâsıl olup 
MAT.2.2*dėdiler ki Yahûdîleriŋ doğmuş pâdişâhı kandadır zîrâ biz ȯnuŋ yıldızını maşrıkda gördük ve ȯŋa secde etmeḡe geldik 
MAT.2.3*Hirodes Melik dahi bunủ işidip şaşdı ve bütün Kuds-i Şerîf dahi bile 
MAT.2.4*ve o cümle baş imâmları ve kavmiŋ kâtiblerini cemʿ etdi de ȯnlardan Mesîh nerede doğacağını istiʿlâm eyledi 
MAT.2.5*ȯnlar dahi Yahûdâ vilâyetiniŋ Beyt-Lehem nâm karyesinde dėdiler zîrâ nebî böyle yazdı ki 
MAT.2.6*ve sen ey Yahûdâ vilâyetiniŋ Beyt-Lehemi Yahûdâ başları arasında küçükrek deḡilsin zîrâ senden bir hâdî hurûc eyleye ki İsrâʾîl kavmimi hidâyet eyleye 
MAT.2.7*O zamân Hirodes mecûsleri tenhâya çağırıp yıldızıŋ ne zamân göründüḡünü ȯnlardan suʾâl eyledi 
MAT.2.8*ve ȯnları Beyt-Leheme gönderip ȯnlara dėdi ki varıŋ ol maʿsûmuŋ bir-hoş haberin alıŋ ve ȯnủ bulduğuŋuz zamân baŋa iʿlâm eyleyiŋ ki ben dahi varıp ȯŋa secde eyleyem 
MAT.2.9*ȯnlar dahi şâhı diŋledikden soŋra gitdiler ve işte şarkdan gördükleri yıldız öŋlerinde giderdi ve vara vara maʿsûmuŋ olduğu yeriŋ üzerinde durdu 
MAT.2.10*ȯnlar dahi yıldızı görüp ziyâdesiyle ferahnâk oldular 
MAT.2.11*ve eve girip maʿsûmu anası Meryem ile buldular da hurûr ile secde eylediler hem hazîneleri açıp ȯŋa hediyeler altun ve günlük ve mürr-i sâfî ihdâ eylediler 
MAT.2.12*ve rüʾyâda ȯnlara ilhâm-ı rabbânî olup ki Hirodese dönmeyeler ġayrı yoldan vilâyetine gitdiler 
MAT.2.13*Ve ȯnlar gitdikden soŋra işte Rabbiŋ meleḡi Yûsufa rüʾyâda görünüp dėdi ki uyan ve maʿsûmu hem anasını al da Mısra kaç • ben saŋa deyinceye dek orada ol zîrâ Hirodes maʿsûmu helâk etmek içỉn arayacakdır 
MAT.2.14*ol dahi uyanıp maʿsûmu ve anasını gėcede aldı da Mısra göçdü 
MAT.2.15*ve tâ Hirodes ölünceye dek orada durdu tâ ki Rabbiŋ nebî ağzı ile söylediḡi söz itmâm oluna çün dėdi ki ben oğlumu Mısırdan çağırdım
MAT.2.16*bu kez Hirodes mecûslerden renklendiḡini görüp pek darıldı ve Beyt-Lehemde hem cümle sınᵼrlarında olan iki yaşında ve aşağa maʿsûmları mecûslerden istihbâr etdiḡi zamâna göre öldürtmeḡe gönderdi 
MAT.2.17*o zamân Yeremiyâ peyġamberiŋ ağzı ile söylediḡi nesne itmâm olundu çün dėdi ki 
MAT.2.18*Râmâda bir âvâz ve feryâd ve ağlayış hem ʿazîm sızlayış işidildi Râhel oğullarına ağlar ve nâ-mevcûd oldukları içỉn tesellî kabûl etmek istemedi 
MAT.2.19*Ȯndan Hirodes öldükden soŋra işte Rabbiŋ meleḡi Mısırda Yûsufa rüʾyâda görünüp 
MAT.2.20*dėdi ki uyan ve maʿsûmu ve anasını al İsrâʾîl vilâyetine git zîrâ maʿsûmuŋ cânını arayanlar öldüler 
MAT.2.21*ol dahi uyanıp maʿsûmu ve anasını aldı da İsrâʾîl vilâyetine gitdi 
MAT.2.22*ammâ Yahûdâ vilâyetinde Arkelaʾus babası Hirodesiŋ yerine melik olduğunu işidip oraya varmağa korkdu ve rüʾyâda ilhâm-ı rabbânî olup Celîl semtlerine gitdi 
MAT.2.23*ve oraya gelip Nâseret nâm şehirde sâkin oldu tâ ki peyġamberleriŋ dėdiḡi itmâm oluna ki ȯnuŋ adı Nâseretli ola dėdiler ∞ 
MAT.3.1*Ve ol eyyâmda Yuhannâ el-Maʿmadânî gelip Yahûdâ vilâyetiniŋ beriyyesinde nidâ ėderdi 
MAT.3.2*ve tevbe eyleyiŋ zîrâ melekût ü's-semâ yakındır dėr idi 
MAT.3.3*çün bu Yuhannâ ol kişidir ki İşʿayâ peyġamber ȯnuŋ içỉn söyleyip dėdi ki beriyyeden çağıranıŋ bir âvâzı var ki Rabbiŋ yolunu düzüŋ ȯnuŋ sebîllerini doğruladıŋ dėr 
MAT.3.4*pes ol Yuhannânıŋ libâsı deve tüyünden idi ve bellerinde bir kayış kuşağı var idi hem ȯnuŋ taʿâmı çekirgeler ve yâbân balı idi 
MAT.3.5*o zamân Kuds-i Şerîfli ve cümle Yahûdâlı ve Erden etrâfında olan bütün nâhiyeliler ȯŋa çıkdılar 
MAT.3.6*ve günâhlarına iʿtirâf ėdip ȯndan Erdende müteʿammid oldular 
MAT.3.7*ve görüp ki niçe Ferîsîler ve Zındîkler ȯnuŋ maʿmûdiyyesine gelirler ȯnlara dėdi ki Ey engerek yılanlarınıŋ nesli size gelecek ġazabdan kaçmağı kim gösterdi 
MAT.3.8*pes tevbeye lâyık meyveler getỉriŋ 
MAT.3.9*ve kendỉleriŋizde babamız İbrâhîm var dėmeḡe sanmayasız zîrâ ben size derim ki Allah Teʿâlâ bu taşlardan bile İbrâhîme oğullarını hâsıl etmeḡe kâdirdir 
MAT.3.10*pes artık ağaclarıŋ köklerine balta konuldu ve her íyỉ yemiş vėrmeyen ağac kesilip âteşe bırakılacakdır 
MAT.3.11*gerçi ben sizi tevbeye su ile taʿammüd ėderim ammâ benden soŋra gelen benden ekvâdır ki ben ȯnuŋ pâpûçlarını taşımağa lâyık deḡilim • o sizi Rûhü'l-Kudüs ve âteş ile taʿammüd ėdecekdir 
MAT.3.12*ve elinde yapa var da kendỉ hirmenini savura hem buğdayını anbâra yığa ammâ samanı söyünmez âteş ile yaka 
MAT.3.13*O zamân Hazret-i ʿİsâ Celîlden Erdene Yuhannâya geldi ki ȯndan taʿammüd oluna 
MAT.3.14*ammâ Yuhannâ pek imtinâʿ ėdip dėdi ki ben senden taʿammüd olunmak gerek iken sen baŋa mı gelirsin 
MAT.3.15*Hazret-i ʿİsâ dahi cevâb vėrip ȯŋa dėdi ki ko beni şimdi zîrâ her hakkı böyle itmâm etmek gereḡiz ol zamân ȯnủ kodu 
MAT.3.16*ve Hazret-i ʿİsâ taʿammüd olunduğu gibi sudan çıkdı da işte gökler açıldı • Rûh-Ullahıŋ göḡercin gibi inip üzerine geldiḡini gördü 
MAT.3.17*ve işte gökden bir âvâz gelip budur ol Sevgỉli Oğlum ki ben ȯndan râzıyım dėdi ∞ 
MAT.4.1*O zamân Hazret-i ʿİsâ Rûhdan beriyyeye götürüldü ki Şeytândan imtihân çeke 
MAT.4.2*ve kırk gün hem kırk gėce oruc tutdukdan soŋra ʿâkıbet aç oldu 
MAT.4.3*ve imtihâncı ȯŋa yanaşıp dėdi ki eḡer İbn-Ullah iseŋ dė ki bu taşlar etmek ola 
MAT.4.4*ammâ o ȯŋa cevâben dėdi ki mastûrdur ki insân yalıŋız etmek ile dirilmez illâ Allah Teʿâlânıŋ ağzından çıkan her kelâm ile dahi dirilir 
MAT.4.5*O zamân Şeytân ȯnủ mukaddes şehre götürdü ve heykel damınıŋ burclarında kodu 
MAT.4.6*ve ȯŋa dėdi ki eḡer İbn-Ullah iseŋ kendỉŋi aşağa atasın zîrâ mastûrdur ki o seni kendỉ meleklerine ısmarlaya da seni el üstünde tutalar tâ kim ayağıŋ taşa dokunmaya 
MAT.4.7*Hazret-i ʿİsâ ȯŋa dėdi ki kezalik dahi mastûrdur ki Rabbiŋ Allah Teʿâlâya imtihân etmeyesin 
MAT.4.8*Tekrâr Şeytân ȯnủ bir pek yüksek dağıŋ üzerine götürdü de ȯŋa bütün dünyânıŋ memleketlerini ve ʿizzetlerini gösterip 
MAT.4.9*dėdi ki ben saŋa bu cümle nesneleri vėririm eḡer hurûr ėdip baŋa secde ėderseŋ 
MAT.4.10*o zamân Hazret-i ʿİsâ dėdi ki var git Şeytân zîrâ yazılı var ki Rabbiŋ Allah Teʿâlâya secde ve yalıŋız ȯŋa ʿibâdet eyle 
MAT.4.11*bu kez Şeytân ȯnủ bırakdı ve işte melekler ȯŋa gelip hizmet ėderler idi 
MAT.4.12*Ȯndan Hazret-i ʿİsâ işidip ki Yuhannâyı zindâna kodular Celîle döndü 
MAT.4.13*ve Nâsereti bırağıp Zebûlûn ve Naftâlîm sınᵼrlarında deŋiz yalısında olan Kefarnâhûm nâm şehirde sâkin olmağa geldi 
MAT.4.14*tâ kim İşʿayâ peyġamberiŋ dėdiḡi itmâm oluna çün dėdi ki 
MAT.4.15*Deŋiz yolunda olan Zebûlûn ve Naftâlîm vilâyetleri Erdeniŋ ötesinde olan bütperestleriŋ Celîli 
MAT.4.16*karaŋlıkda yatan kavim ʿazîm nûru gördüler ve ölüm vilâyetiniŋ gölgesinde olanlara bir işrâk oldu 
MAT.4.17*O zamândan soŋra Hazret-i ʿİsâ vaʿz etmeḡe başlayıp dėdi ki tevbe eyleyiŋ zîrâ melekût ü's-semâ yakındır 
MAT.4.18*bu kez Hazret-i ʿİsâ Celîlde deŋiz kenârında iki karındaş yaʿnî Betrus dėdikleri Simʿunu ve karındaşı Andreʾusu gördü ki deŋize ağlar bırakırlardı zîrâ balık seyyâdları idi 
MAT.4.19*ve ȯnlara dėdi ki ardımca geliŋ ve ben sizi âdam seyyâdları ėdeyim 
MAT.4.20*ȯnlar dahi tėziyye ağları bırakıp ȯŋa tâbiʿ oldular 
MAT.4.21*ol dahi ilerỉ geçip iki ġayrı karındaş Zebedî oğlu Yaʿkûbu ve karındaşı Yuhannâyı babaları Zebedî ile bir kayıkda gördü ki ağlarını meremmet ėderler idi ve ȯnları çağırdı 
MAT.4.22*ȯnlar dahi kayığı ve babalarını bırakıp ȯŋa tâbiʿ oldular 
MAT.4.23*ve Hazret-i ʿİsâ bütün Celîli dolaşıp cümle kenîsalarında taʿlîm ve melekûtuŋ İncîlini vaʿz ėderdi hem kavim arasında her marazı ve her hasteliḡi oŋdurdu 
MAT.4.24*ve ȯnuŋ adı bütün Suriyeye çıkdı da ȯŋa cümle derdnâkları ve envâʿ-i maraz ve ağrılar çekenleri ve cinn ve ay çarpmışları hem meflûcları ihzâr ėderler idi de ȯnlara şifâ vėrdi 
MAT.4.25*ve ȯŋa Celîlden ve Dekapolisden ve Kuds-i Şerîfden ve Yahûdâ vilâyetinden hem Erdeniŋ ötesinden niçe cumhûr tâbiʿ olurlar idi ∞ 
MAT.5.1*Ol dahi cumhûru görüp bir dağa çıkdı ve otura varıp ȯnuŋ telâmîzi ȯŋa yanaşdılar 
MAT.5.2*ol dahi ağızı açıp ȯnlara taʿlîm ėderek dėdi ki 
MAT.5.3*Ne mutlu rûhânî fukarâya zîrâ melekût-ullah ȯnlarıŋdır 
MAT.5.4*ne mutlu mahzûnlara zîrâ mütesellî olacaklardır 
MAT.5.5*ne mutlu halîmlere zîrâ ȯnlar arzı temellük ėdeceklerdir 
MAT.5.6*ne mutlu birr ü takvâ içỉn aç ve susuz olanlara zîrâ ȯnlar tok olacaklardır 
MAT.5.7*ne mutlu merhametlilere zîrâ ȯnlara merhamet oluna 
MAT.5.8*ne mutlu pâk kalblilere zîrâ ȯnlar Allah Teʿâlâyı göreceklerdir 
MAT.5.9*ne mutlu barışığa çalışanlara zîrâ ȯnlara Allahıŋ oğullarıdır dėnilse gerek 
MAT.5.10*ne mutlu birr ü takvâ içỉn matrûd olanlara zîrâ melekût ü's-semâ ȯnlarıŋdır 
MAT.5.11*Âdamlar sizi zemm eyleyip ıtrâd etdikleri ve yalan söyleyip karşᵼŋıza benim içỉn her bir sözü söyledikleri zamân ne mutlu size 
MAT.5.12*seviniŋ ve şâd oluŋ zîrâ ecriŋiz semavâtda cezîldir çün sizden evvel olan enbiyâyı da böyle ıtrâd eylediler 
MAT.5.13*Siz yeriŋ tuzusuŋuz ve eḡer tuz bî-meze olursa ne ile tuzlanır ola • bir şeyʾe deḡmez meḡer yâbâna atıla ve âdamlardan pâymâl ola 
MAT.5.14*Siz ʿâlemiŋ nûrusuŋuz • dağ üzerinde kurulmuş şehir gizli olamaz 
MAT.5.15*ve kezalik çırâğ yakılıp kîle altına konulmaz illâ şamʿdâna konulur da cümle evde olanlara aydınlık ėder 
MAT.5.16*böyle dahi nûruŋuz âdamlarıŋ öŋünde aydınlık etsin ki sâlih ʿamelleriŋizi görüp semavâtda olan Babaŋıza mecd ü senâ eyleyeler 
MAT.5.17*Sanmaŋız ki ben Tevrâtı ve enbiyâyı ibtâl etmeḡe geldim • ben ȯnları ibtâl etmeḡe gelmedim belki ȯnları itmâm etmeḡe geldim 
MAT.5.18*zîrâ hakkan size derim ki arz ve semâ zâʾil oluncaya dek Tevrâtdan bir harf yâhûd bir nokta bile zâʾil olmaz ki her şeyʾ vâkiʿ ola 
MAT.5.19*pes her kim bu eŋ küçük emirlerden birini fesh ėderse ve âdamlara böyle öḡredirse melekût ü's-semâda ȯŋa eŋ küçük dėnile ve her kim ʿamel ėdip taʿlîm ėderse melekût ü's-semâda ȯŋa eŋ büyük dėnile 
MAT.5.20*zîrâ ben size derim ki eḡer birr ü takvâŋız kâtibleriŋ ve Ferîsîleriŋ birr ü takvâsından ziyâde olmazsa hîç melekût ü's-semavâta giremezsiŋiz 
MAT.5.21*Kadîmîlere dėnildiḡini işitdiŋiz ki öldürme ve her kim öldürürse dînünete vâcib ola dėnildi 
MAT.5.22*ammâ ben size derim ki her kim kendỉ karındaşını sebebsiz incitirse dînünete müstahakk ola ve her kim karındaşına râka diyecek olursa mahfile müstahakk ola ve her kim ȯŋa ahmak dėse cehennem âteşine müstahakk ola 
MAT.5.23*pes eḡer sen mezbah üzerine kurbânıŋı takrîb ėderseŋ ve orada hâtırıŋa gelirse ki karındaşıŋ saŋa incinmiş ola 
MAT.5.24*kurbânıŋı mezbah öŋünde bırak da var evvel karındaşıŋ ile barış ȯndan gel kurbânıŋı takrîb eyle 
MAT.5.25*tėziyye hasmıŋ ile dost olmağa çalış ol esnâda ki ȯnuŋ ile yoldasın ki hasım seni bir zamân hâkim eline vėrmeye hâkim dahi ʿasese teslîm etmeye de zindâna bırakılasın 
MAT.5.26*hakkan ben saŋa derim ki oradan tâ soŋ mankırı edâ etmeyince çıkamazsın 
MAT.5.27*Kadîmîlere dėnildiḡini işitdiŋiz ki zinâ etme dėnildi 
MAT.5.28*ammâ ben size dėrim ki her kim bir ʿavrata iştâh ile bakarsa artık kalbinde zinâ etmiş olur 
MAT.5.29*pes eḡer sağ gözüŋ seni azdırırsa ȯnủ çıkar da yanıŋdan at zîrâ bir ʿuzvuŋuŋ zâyiʿ olması bütün bedeniŋ cehenneme atılmadan saŋa evlâdır 
MAT.5.30*ve eḡer seni sağ eliŋ azdırırsa ȯnủ kes de yanıŋdan at zîrâ bir ʿuzvuŋuŋ zâyiʿ olması bütün bedeniŋ cehenneme atılmadan saŋa evlâdır 
MAT.5.31*Ve dėnilmişdir ki her kim kendỉ ʿavratını boşarsa ȯŋa talâk nâmeyi vėre 
MAT.5.32*ammâ ben size dėrim ki her kim ʿavratını zinâ sebebi olmayıp boşarsa ȯnủ zinâya ėder ve her kim boşanmışı tezevvüc ėderse zinâ etmiş olur 
MAT.5.33*Ve dahi kadîmîlere dėnildiḡini işitdiŋiz ki hins etme illâ yemîn etdiḡiŋ şeyʾi Rabb Teʿâlâya edâ eyle dėnidi 
MAT.5.34*ben ise size dėrim ki bi'l-külliyye yemîn etmeŋ ne gök ile zîrâ Allahıŋ kürsîsidir 
MAT.5.35*ne yer ile zîrâ ayaklarınıŋ basamağıdır ne Kuds-i Şerîf ile zîrâ ʿazîm pâdişâhıŋ şehridir 
MAT.5.36*ve dahi başıŋ ile yemîn etme zîrâ sen saçıŋıŋ bir kılı ak ve kara etmeḡe kâdir deḡilsin 
MAT.5.37*illâ söylediḡiŋiz evet evet yok yok olsun ammâ bundan ziyâde olan nesne habîsdendir 
MAT.5.38*Siz göz içỉn göz ve diş içỉn diş dėnildiḡini işitdiŋiz 
MAT.5.39*ammâ ben size dėrim ki şirrîre mukâvemet etmeŋ belki bir kimse seniŋ sağ yaŋağıŋa urursa ȯŋa öbűrün de döndür 
MAT.5.40*ve bir kimse seniŋle çekişmek isteyip ve kaftânıŋı almak isterse ȯŋa ferrâceyi de bırak 
MAT.5.41*ve bir kimse seni bir mîl ânkariyaya tutarsa iki mîl bile git 
MAT.5.42*senden dileyene vėr ve senden istikrâz ėdene dirîġ eyleme 
MAT.5.43*Siz işitdiŋiz ki karîbiŋi sevesin ve hasmıŋa ʿadâvet ėdesin dėnildi 
MAT.5.44*ammâ ben size dėrim ki düşmanlarıŋızı seviŋ • size bed duʿâ ėdenlere hayr duʿâ eyleyiŋ • size buġz ėdenlere íylik eyleyiŋ ve size ġaraz ve eziyyet ėdenler içỉn yalvarıŋ 
MAT.5.45*tâ kim semavâtda olan Babaŋızıŋ evlâdı olasız zîrâ o kendỉ güneşini íyỉler ve yaramazlar üzerine doğdurur ve sâdıklar hem fâsıklar üzerine yağmur yağdırır 
MAT.5.46*zîrâ eḡer siz sizi sevenleri severseŋiz size ne sevâb olur gümrükcüler bile bunủ ėderler 
MAT.5.47*ve eḡer fakat karındaşlarıŋız ile selâmlaşırsaŋız ne efdal nesne ėdersiŋiz gümrükcüler de böyle etmezler mi 
MAT.5.48*pes nice ki semavâtda olan Babaŋız kâmildir siz dahi kâmil oluŋ ∞ 
MAT.6.1*Zinhâr sadakaŋızı âdam öŋünde vėrmeŋ ki ȯnlara görünelim diyẻ ėdesiz yohsa semavâtda olan Babaŋız katında sevâbıŋız olmaz 
MAT.6.2*pes kaçanki sadaka vėrirseŋ öŋüŋde borủyu çaldırma nice ki âdamlardan ikrâm olunmak içỉn mürâʾîler kenîsalarda ve çârşᵼlarda ėderler • hakkan size derim ki artık cezâsını almışlardır 
MAT.6.3*ammâ kaçanki tasadduk ėderseŋ sol eliŋ sağ eliŋiŋ etdiḡini bilmesin 
MAT.6.4*tâ ki tasaddukuŋ mahfî ola da hufyetde gören Allah Teʿâlâ saŋa ʿalēniyetde mükâfât eyleye 
MAT.6.5*Ve namâz kıldığıŋ zamân mürâʾîler gibi olma zîrâ ȯnlar kenîsalarda ve sokâklarıŋ ağızlarında âdamlara görünmek içỉn namâza ikâmet etmeḡi severler • hakkan size derim ki artık cezâsını almışlardır 
MAT.6.6*ammâ sen namâz kıldığıŋ zamân kendỉ odaŋa gir de kapᵼŋı kapa ve halvetde olan Babaŋa namâz kıl da halvetde gören Allah Teʿâlâ saŋa âşikâre sevâb bağışlaya 
MAT.6.7*pes namâz kıldığıŋız zamân bütperestler gibi söz uzatmaŋ zîrâ ȯnlar sanırlar ki kesret-i kelimâtları içỉn müstecâb olacaklardır 
MAT.6.8*pes ȯnlara müşâbih olmaŋ zîrâ Babaŋız siz ȯndan istemezden evvel hâcetleriŋizi bilir 
MAT.6.9*imdi namâz kılıp böyle deyiŋ Ey göklerde olan Babamız ismiŋ mukaddes olsun melekûtuŋ gelsin 
MAT.6.10*gökde murâdıŋ nice ise yerde dahi böyle olsun 
MAT.6.11*her günki etmeḡimizi bize bugün vėr 
MAT.6.12*ve bize suçlarımızı bağışla nice ki biz dahi bize suçlu olanlara bağışlarız 
MAT.6.13*hem bizi iğvâya salma illâ bizi habîsden kurtar çün milk ve kuvvet ve ʿizzet ebeden seniŋdir âmîn 
MAT.6.14*Zîrâ eḡer siz âdamlara suçlarını bağışlarsaŋız Semâvî Babaŋız dahi size bağışlaya 
MAT.6.15*ammâ eḡer siz âdamlara suçlarını bağışlamazsaŋız Babaŋız dahi size bağışlamaya 
MAT.6.16*Ve oruc tutduğuŋuz zamân mürâʾîler gibi çehreleriŋizi mahzûn göstermeŋ zîrâ orucluyuz diyẻ âdamlara görünmek içỉn sîmâlarını ʿabûs tutarlar • hakkan size derim ki artık cezâsını almışlardır 
MAT.6.17*ammâ sen oruc tutduğuŋ zamân başıŋı yağla ve yüzüŋü yayka 
MAT.6.18*tâ kim âdamlara oruclu görünmeyesin illâ hufyetde olan Babaŋa görünesin de hufyetde gören Babaŋ saŋa âşikâre sevâb bağışlaya 
MAT.6.19*Hazîneler yerde saklamaŋ ki orada güve ve pas yer ve orayı hırsızlar kazıp uğurlarlar 
MAT.6.20*illâ kendỉleriŋize hazîneler gökde saklayıŋ ki orada ne güve ne pas yer ve ki orayı hırsızlar kazıp uğurlamazlar 
MAT.6.21*zîrâ hazîneŋiz nerede ise kalbiŋiz de ȯnda ola 
MAT.6.22*Bedeniŋ çırâğı gözdür ve eḡer gözüŋ sâf ise bütün bedeniŋ münevver olur 
MAT.6.23*ve eḡer gözüŋ müşevveş ise bütün bedeniŋ karaŋlı ola pes eḡer sende olan nûr zulmet ise ol zulmet bi'z-zât ne kadar olmak gerekdir 
MAT.6.24*İki efendiye hizmet etmeḡe kimse kâdir deḡildir zîrâ ya birisin sevip birisin sevmeye ya birisine mülâzemet ėdip birisin tahkîr eyleye • siz hem Allaha hem mâla hizmet etmeḡe kâdir olamazsıŋız 
MAT.6.25*ȯnuŋ içỉn size derim ki cânlarıŋıza kayırıp ne yeyelim ne içelim ve bedeniŋiz içỉn ne gíyelim dėmeŋ • cân nafakadan ve ten libâsdan aʿlâ deḡilmidir 
MAT.6.26*havâdaki kuşlara nazar eyleyiŋ ki ne ekerler ne biçerler ne anbâra yığarlar yine de ȯnları gökdeki Babaŋız besler • siz ȯnlardan efdal deḡilmisiŋiz 
MAT.6.27*ve sizden kimdir ki kendỉ cehdiyle kendỉ endâmına bir zirâʿ katmağa kâdir ola 
MAT.6.28*ve esvâb içỉn ne ġamm saʿy ėdersiŋiz • tarlanıŋ zanbâklarına bakıŋ nice ki büyürler • ȯnlar ne zahmet çekerler ne eḡirirler 
MAT.6.29*ve size derim ki Hazret-i Süleymân cümle kendỉ fahriyle bunlarıŋ birisi gibi gíyinmiş deḡil idi 
MAT.6.30*pes çün Allah Teʿâlâ bu vechile tarlalara otu ki bugün mevcûd ve yarın furûna atılır gíydirirse ey îmânı kalîl âdamlar size dahi ziyâde gíydirmez mi 
MAT.6.31*Pes ne yeyelim ne içelim ne giyelim diyẻ ġam çekmeŋ 
MAT.6.32*çün bu cümle nesnelere bütperestler çalışırlar zîrâ semâdaki Babaŋız bilir ki size bu cümle nesneler lâzımdır 
MAT.6.33*lakin ibtidâ melekût-ullahı ve ȯnuŋ birr ü takvâsını arayıŋ da cümle bu nesneler size katıla 
MAT.6.34*pes yarınki gün içỉn takayyüd etmeŋ zîrâ yarınki gün kendỉ işlerine takayyüd olur • her güne kendỉ derdi yeter ∞ 
MAT.7.1*Hükm etmeŋ ki size dahi hükm olmaya 
MAT.7.2*zîrâ etdiḡiŋiz hükm ile mahkûm olursuŋuz ve ölçdüḡüŋüz ölçek ile size dahi ölçűle 
MAT.7.3*karındaşıŋıŋ gözünde olan çöpü niçe görürsün de kendỉ gözüŋde olan merteḡi duymazsın 
MAT.7.4*ya karındaşıŋa niçe dėrsin ki ko gözüŋden çöpü çıkarayım ve işte gözüŋde mertek var 
MAT.7.5*ey mürâʾî evvel seniŋ gözüŋden merteḡi çıkar da ȯndan karındaşıŋıŋ gözünden çöpü çıkarmağı gör 
MAT.7.6*Kudsü köpeklere vėrmeŋ ve incỉleriŋizi doŋuzlar öŋünde bırakmaŋ ki ȯnları ayaklarıyla çiynemeyeler ve dönüp sizi yırtmayalar 
MAT.7.7*İsteyiŋ de size vėrile arayıŋ da bulursuŋuz kakıŋ da size açıla 
MAT.7.8*zîrâ isteyen alır ve arayan bulur ve kakana açılır 
MAT.7.9*araŋızda kimse var mı ki oğlu ȯndan etmek isteye de ȯŋa taş vėre 
MAT.7.10*ya bir balık dileye de ȯŋa yılanı suna 
MAT.7.11*pes çün siz ki şirrîrlersiŋiz oğullarıŋıza íyỉ bahşîşler vėrmek bilirseŋiz ya semavâtda olan Babaŋız ȯndan dileyenlere ne kadar ziyâde íyỉ şeyler vėrecekdir 
MAT.7.12*imdi her ne isterseŋiz ki âdamlar size ėdeler siz dahi ȯnlara eyleyiŋ zîrâ Tevrât ve enbiyâ budur 
MAT.7.13*Dar kapᵼdan giriŋ zîrâ helâke götüren kapᵼ bol ve yol vâsiʿdir ve çoğu ȯndan girerler 
MAT.7.14*ve hayâta götüren kapᵼ dar ve yol ensizdir ve ȯnủ bulanlar azdır 
MAT.7.15*Ve yalancı peyġamberlerden sakınıŋ ki size koyun libâsında gelirler ammâ içerỉde yırtıcı kurdlardır 
MAT.7.16*ȯnları kendỉ meyvelerinden bilesiz • dikenden üzüm ya hasekden incîr devşirilir mi 
MAT.7.17*her íyỉ ağac dahi böyle íyỉ meyveler getỉrir ammâ yaramaz ağac fenâ meyveler getỉrir 
MAT.7.18*íyỉ ağac fenâ meyveler getỉremez ne yaramaz ağac íyỉ meyveler getỉrir 
MAT.7.19*her íyỉ meyveler getỉrmeyen ağac kesilir ve âteşe atılır 
MAT.7.20*pes ȯnları kendỉ meyvelerinden bilesiz 
MAT.7.21*Baŋa ya rabb ya rabb diyen her biri melekût ü's-semavâta giremez illâ semavâtda olan Babamıŋ murâdını ėden girer 
MAT.7.22*çok kimseler baŋa ol günde diyeceklerdir ki ya rabb ya rabb biz seniŋ ismiŋ ile peyġamberlik etmedik mi ve seniŋ ismiŋ ile cinnleri kovmadık mı hem seniŋ ismiŋ ile efʿâl-i ekvâ etmedik mi 
MAT.7.23*ammâ ben ȯnlara diyeceḡim ki ben sizi hîç bilmedim • varıŋ benden gidiŋ siz ki yaramazlık ėdersiŋiz 
MAT.7.24*Zîrâ her kim bu benim kelimâtımı diŋlerse ve ȯnlar ile ʿamel ėderse ben ol kimseyi bir ʿakıllı âdama teşbîh ėderim ki kendỉ evini bir kaya üzerinde yapdı 
MAT.7.25*ve yağmur yağıp ve seyller gelip hem rüzgârlar esip ol eve uğradıkları zamân ev yıkılmadı zîrâ kaya üzerinde yapıldı idi 
MAT.7.26*ammâ her kim bu kelimâtı diŋlerse ve ȯnlar ile ʿamel etmezse bir delỉye teşbîh oluna ki kendỉ evini kum üzerinde yapdı 
MAT.7.27*ve yağmur yağıp ve seyller gelip hem rüzgârlar esip ol eve uğradıkları zamân ev yıkıldı ve ȯnuŋ yıkılması ʿazîm oldu 
MAT.7.28*Ve Hazret-i ʿİsâ bu kelimâtı bitirdikden soŋra cemʿiyyetler ȯnuŋ bu taʿlîmâtı etdiḡine mütehayyir olurlar idi 
MAT.7.29*zîrâ o ȯnlara kâtibler gibi deḡil illâ hükûmet sâhibi gibi taʿlîm ėderdi ∞ 
MAT.8.1*Bu kez dağdan indiḡi zamân niçe cemʿiyyetler ȯnuŋ ardınca gitdiler 
MAT.8.2*ve işte bir cüzâm gelip ȯŋa secde eyledi ve dedi ki ya rabb isterseŋ beni arıtmağa kâdirsin 
MAT.8.3*Hazret-i ʿİsâ dahi elini uzadıp ȯŋa yapışdı ve ne ola isterim ki ʿârî olasın dedi ve fi'l-hâl cüzâm derdinden arındı 
MAT.8.4*ve Hazret-i ʿİsâ ȯŋa dėdi ki sakın ki bunủ kimseye demeyesin illâ var da kendỉŋi imâma göster ve Mûsânıŋ ısmarladığı kurbânı takrîb eyle ki ȯnlara şehâdet içỉn ola 
MAT.8.5*Ȯndan Kefarnahûma girdiḡi zamân bir yüzbaşı gelip ȯŋa yalvardı 
MAT.8.6*ve dedi ki ya rabb benim oğlanım evde meflûcdur çok derd çekip yatıyor 
MAT.8.7*Hazret-i ʿİsâ dahi ȯŋa dedi ki nola geleyim de ȯnủ sağaldayım 
MAT.8.8*ve yüzbaşı cevâb vėrip dedi ki ya rabb ben lâyık deḡilim ki benim damım altına giresin ammâ bir söz söyle de benim oğlanım sağ ola 
MAT.8.9*zîrâ ben hükm altında konulmuş bir âdamım ve benim altımda dahi neferler var ve birine var dėsem varır ve âhere gel dėsem gelir ve hizmetkârıma bunủ et dėsem ėder 
MAT.8.10*bunủ Hazret-i ʿİsâ işidip taʿaccüb eyledi ve ȯnuŋ ardınca gelenlere dedi ki Hakkan size derim ki İsrâʾîlde bile bu kadar îmân bulmadım 
MAT.8.11*ve size derim ki niçeler maşrıkdan ve mağribden gelecekler ve melekût ü's-semavâtda İbrâhîm ve İshâk ile Yaʿkûb ile meclis ėdeceklerdir 
MAT.8.12*ammâ melekûtuŋ oğulları taşraya zulümâta atılacakdır orada ağlayış ve diş kıcırdaması ola 
MAT.8.13*hem Hazret-i ʿİsâ yüzbaşıya var ve saŋa inandığıŋ gibi olsun dedi de ol sâʿat içinde oğlanı sağ oldu 
MAT.8.14*Ȯndan Hazret-i ʿİsâ Betrusuŋ evine girip ȯnuŋ kayın anasını gördü ki derleme hasteliḡinden döşekde yatıyor 
MAT.8.15*ve o ȯnuŋ eline yapışınca derleme ȯnủ bırakdı da kalkdı ve ȯnlara hizmet eyledi 
MAT.8.16*ve ahşâm üzere ȯŋa çok mecnûnlar getỉrdiler ol dahi bir söz ile cinnleri kovdu ve cümle hastaları sağaltdı 
MAT.8.17*tâ kim İşʿayâ peyġamberiŋ dėdiḡi itmâm oluna ki o bizim marazlarımızı üzerine aldı ve hasteliklerimizi çekdi dedi 
MAT.8.18*Bu kez Hazret-i ʿİsâ kendỉniŋ çevresinde çok halk görüp buyurdu ki öte yakaya göçüle 
MAT.8.19*o zamân bir kâtib ȯŋa dedi ki ey hoca her nereye giderseŋ ben saŋa tâbiʿ olayım 
MAT.8.20*Hazret-i ʿİsâ dahi ȯŋa dedi ki dilkỉleriŋ inleri ve havâdaki kuşlarıŋ yuvaları var ammâ Âdem Oğlunuŋ başını koyacak yeri yokdur 
MAT.8.21*ȯndan ȯnuŋ şâkirdlerinden biri dahi ȯŋa dedi ki ey efendi baŋa icâzet vėr ki evvel varayım da babamı gömeyim 
MAT.8.22*ammâ Hazret-i ʿİsâ ȯŋa meyyitler meyyitlerini gömmeḡe ko da ardımca gel dedi 
MAT.8.23*Bu kez kayığa girdiḡi zamân şâkirdleri ardınca gitdiler 
MAT.8.24*ve işte deŋizde bir ʿazîm fûrtuna oldu şöyle ki kayık dalġalardan kaplandı idi o ise uyur idi 
MAT.8.25*ve ȯnuŋ şâkirdleri yanaşıp ȯnủ uyandırdılar ve efendi bizi kurtar zîrâ helâk oluyoruz dediler 
MAT.8.26*ol dahi ȯnlara dedi ki ey îmânı kalîl kişiler niçỉn korkarsıŋız ve uykudan kalkıp rüzgârları ve deŋizi âzârladı da pek limânlık oldu 
MAT.8.27*ol âdamlar taʿaccüb ėdip dediler ki ne âsıl kimsedir bu ki rüzgârlar ve deŋiz bile ȯŋa itâʿat ėderler 
MAT.8.28*Ve öte yakaya Cercesîler semtine vâsıl olup ȯŋa mezârlıkdan çıkmış iki cinnli âdamlar karşᵼ çıkdılar ve bu mertebe yavuz idiler ki ol yoldan kimse geçemez idi 
MAT.8.29*ve işte çağırıp dediler ki seniŋ ile bizim aramızda ne var ey Allahıŋ Oğlu ʿİsâ buraya zamân gelmezden evvel bize ʿazâb etmeḡe mi geldiŋ 
MAT.8.30*ve ȯnlardan ırak bir vâfir doŋuz sürűsü var idi ki otlarlar idi 
MAT.8.31*ve cinnler ȯŋa yalvarıp dediler ki eḡer bizi kovarsaŋ bize ol doŋuzlarıŋ sürűsüne girmeḡe icâzet vėr 
MAT.8.32*ol dahi ȯnlara varıŋ dedi ȯnlar dahi çıkıp ol doŋuzlar sürűsüne girdiler ve işte ol bütün doŋuz sürűsü uçurumdan deŋize atıldı da sularda geberdiler 
MAT.8.33*ve ȯnları güdenler kaçıp da şehre varıp bu cümle nesneleri hem cinnleriŋ kıssasını deyivėrdiler 
MAT.8.34*ve işte bütün şehir Hazret-i ʿİsâya istikbâlen çıkdı ve ȯnủ gördükden soŋra yalvardılar ki sınᵼrlarından vara gide ∞ 
MAT.9.1*Ol dahi kayığa girip öte yakaya geçdi de kendỉ şehrine geldi 
MAT.9.2*ve işte ȯŋa döşekde yatan bir meflûc ihzâr olundu Hazret-i ʿİsâ dahi ȯnlarıŋ iʿtikâdını görüp meflûca dėdi ki ey oğul hâtırıŋı hoş tut ki günâhlarıŋ ʿafv olundu 
MAT.9.3*ve işte küttâbdan baʿzısı kendỉ kendỉlerinde bu küfür söyler dediler 
MAT.9.4*Hazret-i ʿİsâ dahi ȯnlarıŋ efkârını görüp dėdi ki Niçỉn kalbleriŋizde yaramaz fikr ėdersiŋiz 
MAT.9.5*zîrâ kanġısı kolayrak günâhlarıŋ saŋa ʿafv olundu dėmek mi yohsa kalk da gez dėmek mi 
MAT.9.6*pes tâ kim Âdem Oğlunuŋ yerde günâhları ʿafv etmeḡe hükmü var idiḡini bilesiz ol zamân meflûca kalk ve döşeḡiŋi kaldırıp eviŋe git dėdi 
MAT.9.7*ol dahi kalkıp kendỉ evine gitdi 
MAT.9.8*ve halk bunủ görüp taʿaccüb etdiler hem âdamlara böyle hüküm vėrildiḡinden Allah Teʿâlâya mecd ü senâ eylediler 
MAT.9.9*Ȯndan Hazret-i ʿİsâ ilerỉ geçip Mattâ nâm bir âdamı gördü ki gümrük hânede oturur ve ȯŋa ardımca gel dedi ol dahi kalkıp ardınca gitdi 
MAT.9.10*ve oldu ki evde sofrada iken niçe gümrükcüler ve günâhkârlar gelip Hazret-i ʿİsâ ile ve ȯnuŋ telâmîzi ile sofrada oturdular 
MAT.9.11*bunủ Ferîsîler görüp telâmîzine dediler ki siziŋ hocaŋız niçỉn gümrükcüler ve günâhkârlar ile manca yer 
MAT.9.12*Hazret-i ʿİsâ dahi işidip ȯnlara dedi ki Sağ olanlara hekîm lâzım deḡildir illâ hastalara lâzımdır 
MAT.9.13*pes varıŋ ve merhamet isterim kurbân istemem ne dėmekdir öḡreniŋ zîrâ sâlihleri tevbeye daʿvet etmeḡe gelmedim illâ günâhkârları 
MAT.9.14*O zamân ȯŋa Yuhannânıŋ mürîdleri yanaşıp dediler ki niçỉn biz ve Ferîsîler sık oruclar tutarız da seniŋ telâmîziŋ tutmazlar 
MAT.9.15*Hazret-i ʿİsâ dahi ȯnlara dedi ki Kâbil midir ki düḡüncüler güyegü ȯnlar ile iken yas çekeler ammâ günler gele ki güyegü ȯnlardan alına da o zamân oruc tutalar 
MAT.9.16*pes eski esvâba yeŋi çûka pâresini kimse dikmez zîrâ ol yama esvâbdan biraz koparır ve dahi beter yırtık olur 
MAT.9.17*ve kezalik yeŋi suci eski tulumlara konulmaz yohsa tulumlar patlar da suci dökülür ve tulumlar bozulur ammâ yeŋi suci yeŋi tulumlara konulur da ikisi de dayanır 
MAT.9.18*Hazret-i ʿİsâ ȯnlara bu nesneleri söyler iken işte bir cemâʿat başı gelip ȯŋa tapındı ve dėdi ki benim kızım şimdi ölmüşdür nihâyet sen gel ve üzerine eliŋi ko da dirilsin 
MAT.9.19*Hazret-i ʿİsâ dahi kalkıp telâmîzi ile ardınca gitdi 
MAT.9.20*ve işte on iki yıldan berỉ hayz kanı akar bir ʿavrat ardından yanaşıp libâsınıŋ eteḡine yapışdı 
MAT.9.21*zîrâ kendỉ kendỉye eḡer fakat esvâbına yapışırsam kurtulurum dėr idi 
MAT.9.22*Hazret-i ʿİsâ dahi dönüp ȯnủ görüp dėdi ki hatırıŋ hoş olsun ey kız iʿtimâdıŋ seni kurtardı • ʿavrat dahi ol sâʿatden kurtuldu 
MAT.9.23*Ve Hazret-i ʿİsâ cemâʿat başınıŋ evine gelip düdükçüleri hem kesret-i halkıŋ şamâtasını görüp 
MAT.9.24*ȯnlara dedi ki tecennüb ėdiŋ zîrâ kız ölmedi ancak uyur ȯnlar ise ȯŋa gülerler idi 
MAT.9.25*ammâ halk kovuldukdan soŋra o girdi ve kızıŋ eline yapışdığı gibi kız kalkdı 
MAT.9.26*ve bunuŋ haberi bütün vilâyete yayıldı 
MAT.9.27*Oradan Hazret-i ʿİsâ ayrılıp iki körler ardınca gitdiler ve çağırıp ey Dâvûd oğlu bize merhamet eyle dediler 
MAT.9.28*ve eve geldiḡi zamân ol körler ȯŋa yanaşdılar Hazret-i ʿİsâ dahi ȯnlara dedi ki siz bu iʿtikâddamısıŋız ki ben bunủ etmeḡe kâdirim ȯnlar dahi belî efendi dediler 
MAT.9.29*o zamân ȯnlarıŋ gözlerine dokunup size iʿtikâdıŋıza göre olsun dedi 
MAT.9.30*ve ȯnlarıŋ gözleri açıldı da Hazret-i ʿİsâ ȯnlara pek yassâk ėdip bakıŋ ki bunủ kimse bilmesin dedi 
MAT.9.31*ammâ ȯnlar taşraya çıkıp ol bütün vilâyete ȯnuŋ haberini yaydılar 
MAT.9.32*Ve ol körler çıkar iken işte bir dilsiz hem cinnli âdam öŋüne götürüldü 
MAT.9.33*ve cinn taşraya kovuldukdan soŋra dilsiz söyledi de halk taʿaccüb ėdip hîç bunuŋ gibi nesne İsrâʾîlde görünmemişdir dėr idi 
MAT.9.34*ammâ Ferîsîler cinn başı ile cinnleri kovar derler idi 
MAT.9.35*Ve Hazret-i ʿİsâ cümle şehirlere ve köyleri dolaşıp ȯnlarıŋ kenîsalarında taʿlîm ėderdi ve melekûtuŋ İncîlini tebşîr ėdip kavim arasında her marazı ve her hasteliḡi sağaldırdı 
MAT.9.36*ve cemʿiyyetleri görüp ȯnlara terahhum etdi zîrâ yorġun ve çobanı olmayan koyunlar gibi perâkende idiler 
MAT.9.37*o zamân kendỉ telâmîzine dedi ki gerçi hasâd büyük ammâ işçiler azdır 
MAT.9.38*pes hasâdıŋ Rabbine yalvarıŋ ki kendỉ hasâdına işçiler sala ∞ 
MAT.10.1*Ȯndan on iki telâmîzi yanına çağırıp ȯnlara nâpâk cinnler üzerine hükûmet vėrdi ki ȯnları kovalar ve her hasteliḡi hem marazı sağaldalar 
MAT.10.2*ve on iki havârîniŋ adları bunlardır • evvelki Betrus dedikleri Simʿun ve ȯnuŋ karındaşı Andreʾus ve Zebedî oğlu Yaʿkûb ve karındaşı Yuhannâ 
MAT.10.3*Filibbus ve Bartolomeʾus ve Tomâ ve gümrükcü Mattâ ve Halfâ oğlu Yaʿkûb ve Tadeʾus diyẻ mülakkab olan Lebbaʾus 
MAT.10.4*ve Kenʿânlı Simʿun ve Yahûdâ İsharyotî ki soŋra ȯŋa hâʾin oldu 
MAT.10.5*bu on ikiyi Hazret-i ʿİsâ bu emriyle irsâl eyledi ki Bütperestlere varmaŋ ve Samâriye vilâyetiniŋ bir şehrine girmeŋ 
MAT.10.6*illâ evlâ bu ki beyt-i İsrâʾîliŋ zâyiʿ olmuş koyunlarına varasız 
MAT.10.7*ve varıp hem tebşîr ėdip deyiŋ ki melekût ü's-semavât yakındır 
MAT.10.8*hastaları sağaldıŋ cüzâmları arıdıŋ ölüleri dirildiŋ cinnleri kovuŋ cabâ aldıŋız cabâ vėriŋ 
MAT.10.9*ne altun ne gümüş ne kemerleriŋize fülus devşiriŋ 
MAT.10.10*ne yol içỉn yancık ne iki kaftân ne pâpûç ne deḡeneḡiŋiz olsun zîrâ işçi kendỉ nafakasına müstahakkdır 
MAT.10.11*ve her kanġı şehre ya kasabaya girerseŋiz içinde müstaʿidd olanı soruŋ da orada gidinceye dek duruŋ 
MAT.10.12*ve eve girdiḡiŋiz zamân ȯŋa selâm vėriŋ 
MAT.10.13*ve eḡer ol ev müstaʿidd ise selâmıŋız üzerine olsun ammâ eḡer müstaʿidd deḡil ise selâmıŋız size dursun 
MAT.10.14*ve eḡer bir kimse sizi kabûl etmezse ve sözleriŋizi diŋlemez ise ol evden ya ol şehirden çıkıp ayaklarıŋdan tozu silkiŋ 
MAT.10.15*hakkan size derim ki yevmi'd-dînünetde Sodôm ve Ġâmoranıŋ vilâyetleriniŋ ahvâli ol şehriŋ ahvâlinden mütehammil olur 
MAT.10.16*İşte ben sizi koyunları kurdlar arasına gibi gönderirim pes yılanlar gibi ʿakıllı ve göḡercinler gibi sâde dil oluŋ 
MAT.10.17*ve âdamlardan sakınıŋ zîrâ ȯnlar sizi mahfillere teslîm ėdeceklerdir ve size cemâʿatlerinden kötek çalacaklardır 
MAT.10.18*ve dahi benim içỉn hâkimleriŋ ve şâhlarıŋ öŋüne ȯnlara ve bütperestlere şehâdet içỉn sizi iledecekler 
MAT.10.19*ammâ sizi teslîm etdikleri zamân nice ya ne söyleyeceḡiŋize mukayyed olmaŋ zîrâ hemēn ol sâʿatde size söyleyeceḡiŋiz vėrile 
MAT.10.20*zîrâ söyleyenler siz deḡilsiŋiz illâ sizde söyleyen Babaŋızıŋ rûhudur 
MAT.10.21*ve karındaş karındaşı hem baba oğlunu ölüme teslîm ėdecekdir ve evlâd vâlideyn üzerine kalkıp ȯnları öldürmeḡe çalışırlar 
MAT.10.22*ve benim ismim içỉn cümlelerden mabġûz olsaŋız gerek ammâ âhire dek dayanan kurtulur 
MAT.10.23*pes sizi bir şehirden ıtrâd etdikleri zamân bir ġayrı şehre kaçıŋ zîrâ hakkan size derim ki İsrâʾîliŋ şehirlerini dolaşmaŋızdan evvel İbnü'l-İnsân gelecekdir 
MAT.10.24*Şâkird üstâddan büyük ve hizmetkâr ağasından aʿlâ deḡildir 
MAT.10.25*yeter şâkirde ki üstâdı kadar ve hizmetkâra ki ağası kadar ola çün ev sâhibine Baʿalzebûl dediler ȯnuŋ ahâlîsine ne kadar ziyâde diyeceklerdir 
MAT.10.26*pes ȯnlardan korkmaŋ zîrâ hîç mastûr nesne yok ki keşf olunmaya ve hîç gizli nesne yok ki bilinmeye 
MAT.10.27*benim size zulümâtda söylediḡimi siz nûrda söyleyiŋ ve kulağıŋıza dėnilip işitdiḡiŋizi damlar üzerinde vaʿz eyleyiŋ 
MAT.10.28*ve ȯnlardan korkmaŋ ki teni öldürürler ammâ cânı öldürmeḡe kâdir deḡiller illâ ȯndan korkuŋ ki hem cânı hem teni cehennemde helâk etmeḡe kâdirdir 
MAT.10.29*iki serçe kuşu bir akçeye satılmaz mı yine de ȯnlardan birisi dahi Babaŋızıŋ izinsizin yere düşmez 
MAT.10.30*başıŋızıŋ kılları hepsi sayılıdır 
MAT.10.31*pes korkmaŋ siz niçe serçelerden efdalsiŋiz 
MAT.10.32*İmdi her kim beni âdamlar öŋünde ikrâr ėderse ben dahi ȯnủ semavâtda olan Babamıŋ öŋünde ikrâr ėderim 
MAT.10.33*ammâ her kim beni âdamlar öŋünde inkâr ėderse ben dahi ȯnủ semavâtda olan Babamıŋ öŋünde inkâr ėderim 
MAT.10.34*zann etmeŋiz ki ben yerde sulh komağa geldim • ben sulh komağa gelmedim belki kılıc komağa geldim 
MAT.10.35*zîrâ ben oğlu baba ile ve kızı ana ile hem gelini kayın anası ile çekişdirmeḡe geldim 
MAT.10.36*ve âdamıŋ düşmanları kendỉ musâhibleri olur 
MAT.10.37*babasını ya anasını benden ziyâde seven baŋa lâyık deḡildir ve oğlunu ya kızını benden ziyâde seven baŋa lâyık deḡildir 
MAT.10.38*ve kendỉ salîbini alıp ardımca gelmeyen baŋa lâyık deḡildir 
MAT.10.39*kendỉ cânını bulan ȯnủ zâyiʿ ėder ve benim içỉn kendỉ cânını zâyiʿ ėden ȯnủ bulur 
MAT.10.40*Sizi kabûl ėden beni kabûl ėder ve beni kabûl ėden beni irsâl ėdeni kabûl ėder 
MAT.10.41*bir peyġamberi peyġamber adı ile kabûl ėden peyġamber ücretini alır ve bir sâdıkı sâdık adı ile kabûl ėden sâdık ücretini alır 
MAT.10.42*ve kim ki şâkird adı ile bu küçükleriŋ birine bir tas sovuk su içirirse hakkan size derim ki kendỉ ücreti zâyiʿ etmez ∞ 
MAT.11.1*Ve Hazret-i ʿİsâ on iki telâmîzine tamâm vasiyyet etdikden soŋra oradan ȯnlarıŋ şehirlerinde taʿlîm ve vaʿz etmeye göçdü 
MAT.11.2*bu kez Yuhannâ Mesîhiŋ efʿâlini zindânda işitmiş iken mürîdlerinden ikisini gönderdi ki ȯŋa diyeler ki 
MAT.11.3*gelecek senmisin yohsa bir ġayrıya mi muntazır olalım 
MAT.11.4*Hazret-i ʿİsâ dahi ȯnlara cevâb vėrip dėdi ki Varıŋ Yuhannâya işitdiḡiŋizi ve gördüḡüŋüzü nakl eyleyiŋ 
MAT.11.5*kör olanlar görürler kötürümler yürürler cüzâmlar arınırlar sağırlar işidirler ölüler dirilirler ve fukarâya İncîl tebşîr olunur 
MAT.11.6*ve ne mutlu ȯŋa ki baŋa şekk getỉrmeye 
MAT.11.7*ve ȯnlar gitdikden soŋra Hazret-i ʿİsâ cemʿiyyetlere Yuhannânıŋ husûsunda söylemeḡe başladı ki Beriyyeye neyi görmeḡe vardıŋız rüzgârdan salınan bir kamış mı 
MAT.11.8*ya neyi görmeḡe vardıŋız nâzik libâs ile gíyinmiş âdamı mı • işte nâzik libâslar gíyenler pâdişâhlarıŋ sarâylarındadır 
MAT.11.9*ammâ neyi görmeḡe vardıŋız bir peyġamber mi size tahkîkan derim ki peyġamberden dahi büyük 
MAT.11.10*zîrâ oldur ki ȯnuŋ hakkında yazılmışdır işte ben seniŋ yüzüŋüŋ öŋünde resûlümü irsâl ėderim ki öŋüŋde yoluŋu düze 
MAT.11.11*hakkan size derim ki ʿavratlardan doğanlar arasında Yuhannâ el-Maʿmadânîden büyük kimse vücuda gelmedi ammâ melekût ü's-semavâtda olan eŋ küçüḡü ȯndan büyükdür 
MAT.11.12*pes Yuhannâ el-Maʿmadânîniŋ eyyâmından bu ana gelince melekût ü's-semavât zor çeker ve zorbâzlar ȯnủ kahr ile ahz ėderler 
MAT.11.13*zîrâ cümle enbiyâ ve nâmûs Yuhannâya dek peyġamberlik eylediler 
MAT.11.14*ve eḡer ȯnủ kabûl etmek isterseŋiz gelecek İliyâ odur 
MAT.11.15*işidir kulağı olan diŋlesin 
MAT.11.16*Ben bu tâʾifeyi kime teşbîh ėdeyim • ȯnlar ol maʿsûmlara beŋzerler ki çârşᵼlarda oturup kendỉ yoldaşlarına çağırırlar 
MAT.11.17*ve derler ki biz size düdük çaldık ve siz raks etmediŋiz • biz size mersiyeler okuduk ve siz ağlamadıŋız 
MAT.11.18*zîrâ Yuhannâ gelip ne yer ne içer ve ȯnlar derler ki mecnûndur 
MAT.11.19*Âdem Oğlu gelip yeyip içmekle ȯnlar dėrler ki işte ekkâl ve meyhordur ve gümrükcüleriŋ de günâhkârlarıŋ dostu ammâ hikmet ȯnuŋ oğullarından tasdîk olunur 
MAT.11.20*Ol zamân ol şehirlere ki ȯnuŋ ekser efʿâl-i ekvâları ȯnlarda vâkiʿ oldu tevbe etmedikleri içỉn taʿn eyleyip dėdi ki 
MAT.11.21*vay saŋa ey Korazîn vay saŋa ey Beyt-Saydâ zîrâ eḡer sizde sudûr bulmuş efʿâl-i ekvâlar Sûr ve Saydâda sâdır olmuş olsalar idi çokdan çul ve kül ile tevbe etmişler idi 
MAT.11.22*ammâ size derim ki yevmi'd-dînde Sûr ve Saydânıŋ hâli siziŋ hâliŋizden mütehammil olur 
MAT.11.23*ve sen Kefarnahûm ki göḡe dek mürtefiʿ olduŋ tâ esfâle dek münhebit olursun zîrâ eḡer sende sâdır olan muʿcizât Sodômda sudûr bulmuş olsa idi o bugüne deḡin bâkî kalır idi 
MAT.11.24*ammâ size derim ki yevmi'd-dînde Sodômuŋ hâli seniŋ hâliŋden mütehammil olur 
MAT.11.25*ol zamânda Hazret-i ʿİsâ dėdi ki Ey semâ ve arzıŋ Rabbi Baba saŋa şükr ve hamd ėderim ki bu nesneleri ʿâlim ve dânâlardan ihfâ eylediŋ ve ȯnları maʿsûmlara keşf etdiŋ 
MAT.11.26*belî ey Baba zîrâ murâdıŋ böyle idi 
MAT.11.27*baŋa Babamdan her şey teslîm olundu ve Oğlu Babadan ġayrı kimse bilmez Babayı dahi kimse bilmez illâ Oğul ve ol kimse ki ȯŋa Oğul keşf etmeḡe isteye 
MAT.11.28*Ey cümle yorġun ve yüklü olanlar baŋa geliŋ ben size râhat vėreyim 
MAT.11.29*boyunduruğumu üzeriŋize kaldırıŋ ve benden ki halîm ve alçak göŋüllüyüm öḡreniŋ de cânlarıŋıza râhat bulasız 
MAT.11.30*zîrâ boyunduruğum âsân ve yüküm hafîfdir ∞ 
MAT.12.1*Ol zamânda Hazret-i ʿİsâ sebt gününde mezraʿada gezmekle aç olan telâmîzi başakları koparıp yemeḡe başladılar 
MAT.12.2*Ferîsîler dahi bunủ görünce ȯŋa dediler ki işte telâmîziŋ sebt gününde etmeḡe câʾiz olmayan nesneleri ėderler 
MAT.12.3*ammâ o ȯnlara dedi ki Dâvûduŋ ve ȯnuŋla bile aç olanlarıŋ etdiḡini okumadıŋız mı 
MAT.12.4*nice ki beyt-ullaha girip takdîmet etmeklerini yedi ki ȯnları ȯŋa ve ȯnuŋla olanlara yemeḡe câʾiz deḡil idi illâ yalıŋız imâmlara câʾiz idi 
MAT.12.5*yâhûd Tevrâtda okumadıŋız mı ki sebt gününde imâmlar heykelde sebti bozarlar ve suçlu olmazlar 
MAT.12.6*ve size derim ki bunda heykelden büyük kimse var 
MAT.12.7*pes eḡer bileydiŋiz ki ben merhamet isterim kurbân istemem dėnildiḡi ne dėmekdir siz suçsuzlara dahl etmez idiŋiz 
MAT.12.8*zîrâ Âdem Oğlu sebt gününüŋ dahi rabbidir 
MAT.12.9*Ve oradan gidip ȯnlarıŋ kenîsasına vardı 
MAT.12.10*ve işte orada eli kurumuş âdam var idi ȯnlar dahi Hazret-i ʿİsâyı kovlamak içỉn sebt gününde şifâ vėrmek câʾizmidir diyẻ ȯŋa suʾâl etdiler 
MAT.12.11*ol dahi cevâb vėrip dėdi ki Araŋızda kim var ki bir koyunu ola ve sebt gününde bir çukura düşse ȯnủ tutup kaldırmaya 
MAT.12.12*ve insân koyundan ne kadar efdaldir pes sebt gününde íylik etmek câʾizdir 
MAT.12.13*ȯndan ol âdama eliŋi uzat dedi ol dahi uzatdı da öbűr eli gibi sağ oldu 
MAT.12.14*ammâ Ferîsîler taşraya çıkıp ȯnủ nice öldürelim diyẻ müşâvere eylediler 
MAT.12.15*Hazret-i ʿİsâ dahi bunủ duyup oradan ayrıldı ve çok cemʿiyyetler ardınca gitdikde ȯnlara hep şifâ vėrdi 
MAT.12.16*hem ȯnlara tenbîh etdi ki ȯnủ teşhîr etmeyeler 
MAT.12.17*tâ kim İşʿayâ peyġamberiŋ dediḡi itmâm oluna çün dedi ki 
MAT.12.18*İşte benim kulum ki ben ȯnủ ihtiyâr eyledim ol sevgỉlim ki cânım ȯndan râzıdır ben rûhumu ȯnuŋ üzerine salayım da o bütperestlere dîni tebşîr ėdecekdir 
MAT.12.19*o ne çekişecek ne çağıracakdır ve kimse ȯnuŋ âvâzını çârşᵼlarda işitmeyecekdir 
MAT.12.20*o tâ hakkı zafere çıkarıncaya dek kırılmış kamışı ezmeyecekdir ve düter fitîli söyündürmeyecekdir 
MAT.12.21*ve milletler ȯnuŋ ismine ümîd tevekkül ėderler 
MAT.12.22*O zamân ȯŋa bir cinnli aʿmâ ve ahras ihzâr olundukda ȯŋa şifâ vėrdi şöyle ki evvelde aʿmâ ve ahras olan söylerdi ve görürdü 
MAT.12.23*ve cümle halk hayrân olup Dâvûd oğlu bu deḡilmidir dėrler idi 
MAT.12.24*ammâ Ferîsîler bunủ işidince dėdiler ki bu cinnleri kovamaz illâ cinn başı Baʿalzebûl ile 
MAT.12.25*ve Hazret-i ʿİsâ efkârını bilip ȯnlara dedi ki Her memleket ki mâbeyni furka furka olur harâb olur ve her şehir ya ev birbiriyle furka furka olunca bâkî kalamaz 
MAT.12.26*ve eḡer şeytân şeytânı kovarsa ol dahi birbiriyle furka furka oldu pes memleketi nice bâkî kalabilir 
MAT.12.27*ve eḡer ben cinnleri Baʿalzebûl ile kovarsam oğullarıŋız ȯnları ne ile kovarlar ȯnuŋ içỉn ȯnlar siziŋ hâkimleriŋiz olurlar 
MAT.12.28*ammâ eḡer ben cinnleri Rûh-Ullah ile kovarsam imdi melekût-ullah size vâsıl olmuşdur 
MAT.12.29*Yâhûd bir kimse bir tüvângeriŋ evine nice girip ȯnuŋ âvâdânlığını yağma ėdebilir meḡer ibtidâ ol tüvângeri bağlaya o zamân evini yağma ėdecekdir 
MAT.12.30*Benim ile olmayan baŋa zıdd dır ve benim ile devşirmeyen perîşân ėder 
MAT.12.31*ȯnuŋ içỉn size derim ki her günâh ve küfür âdamlara ʿafv olunur ammâ Rûh-Ullah üzerine olan küfür âdamlara ʿafv olunmaz 
MAT.12.32*ve her kim Âdem Oğlu üzerine bir söz söylemiş ola ȯŋa bağışlana ammâ Rûhü'l-Kudüs üzerine söylemiş kimseye bağışlanmaya ne bu dünyâda ne âhiretde 
MAT.12.33*İyỉ ağacı yapıŋ da yemişi íyỉ olur ya fenâ ağacı yapıŋ da meyvesi fenâ olur zîrâ ağac yemişden bilinir 
MAT.12.34*ey engerek yılanlarınıŋ nesli nice kâbil ki şirrîrler iken íyỉ sözler söyleyesiz zîrâ ağız kalbde olan fuzûldan söyler 
MAT.12.35*íyỉ âdam kalbiŋ íyỉ hazînesinden íyỉ şeyler çıkarır ve kem âdam kem hazînesinden kem şeyler çıkarır 
MAT.12.36*pes size derim ki insân yevmi'd-dînde her söylediḡi bâtıl söz içỉn cevâb vėrecekdir 
MAT.12.37*zîrâ kendỉ kelâmıŋ ile müberrer olacaksın ve kendỉ kelâmıŋ ile üzeriŋe hükm olunur 
MAT.12.38*O zamân kâtiblerden ve Ferîsîlerden baʿzısı ȯŋa söz atıp dediler ki ey hoca senden bir âyet görmek ister idik 
MAT.12.39*ammâ o ȯnlara cevâb vėrip dedi ki Şerîr ve zinâkâr nesil bir âyet isterler ammâ ȯŋa Yonânıŋ âyetinden ġayrı âyet vėrilmeye 
MAT.12.40*zîrâ Yonân üç gün ve üç gėce ada balığınıŋ karnında durduğu gibi Âdem Oğlu dahi böyle üç gün ve üç gėce yeriŋ derûnunda olacakdır 
MAT.12.41*Nînevâ ahâlîsi bu tâʾife ile dînünetde kâʾim olup üzerine hükm ėdeceklerdir zîrâ ȯnlar Yonânıŋ mevʿizesiyle tevbe eylediler ve işte bunda Yonândan büyük kimse vardır 
MAT.12.42*cenûb melikesi bu tâʾife ile dînünetde kâʾim olup üzerine hükm ėdecekdir zîrâ o Süleymânıŋ hikmetini diŋlemek içỉn arzıŋ akâsîsinden geldi ve işte bunda Süleymândan büyük kimse vardır 
MAT.12.43*Pes cinn-i nâpâk insândan çıkınca kuru yerlerde dolaşıp râhat arayıp bulamaz 
MAT.12.44*o zamân dėr ki evime döneyim ki oradan çıkdım ve geldiḡi zamân ȯnủ boş ve süpürülmüş ve bezenmiş bulur 
MAT.12.45*ol vakit varıp kendỉden beter yedi ġayrı cinnler bile alır da oraya girip mekân tutarlar ve ol âdamıŋ soŋraki hâli evvelkisinden beter olur • bu şirrîr tâʾifeye de böyle olur 
MAT.12.46*O dahi halka söyler iken işte anası ve karındaşları taşrada durup ȯnuŋla söyleşmek isterler idi 
MAT.12.47*ve bir kimse ȯŋa dėdi ki işte anaŋ ve karındaşlarıŋ taşrada durup seniŋle söyleşmek isterler 
MAT.12.48*ammâ o ihbâr ėdene cevâb vėrip dedi ki anam kim ve karındaşlarım kimlerdir 
MAT.12.49*ve şâkirdleri üzerine el uzadıp dedi ki işte anam işte karındaşlarım 
MAT.12.50*zîrâ her kim semâda olan Babamıŋ murâdını ėderse benim karındaşım ve kız karındaşım ve anam odur ∞ 
MAT.13.1*Ve hemēn ol günde Hazret-i ʿİsâ evden çıkıp deŋiz kenârında oturdu 
MAT.13.2*ve çok halk ȯnuŋ yanına cemʿ olmağla bir kayığa binip oturdu bütün cemʿiyyet ise yalıda dururdu 
MAT.13.3*ve ȯnlara vâfir temsîlât ile söyleyip dedi ki İşte bir ekinci ekin ekmeḡe çıkdı 
MAT.13.4*ve eker iken tohumdan baʿzısı yoluŋ yanına düşdükde kuşlar gelip ȯnları yedi 
MAT.13.5*ve baʿzısı toprağı çok olmayan taşlı yere düşdükde teziye bitdiler zîrâ toprağı deriŋ deḡil idi 
MAT.13.6*ammâ güneş doğunca yakıldı ve kökü olmamağla kurudu 
MAT.13.7*baʿzı ise dikenler arasında düşdüler ve dikenler bitince ȯnları boğdular 
MAT.13.8*ve baʿzı íyỉ yere düşdükde baʿzı tohum yüz ve baʿzı altmış ve baʿzı otuz dâne mahsûl getỉrdi 
MAT.13.9*işidir kulağı olan diŋlesin 
MAT.13.10*Ve telâmîz yaklaşıp niçỉn ȯnlara temsîlât ile söylersin dėdiler 
MAT.13.11*ol dahi ȯnuŋ içỉn ki size melekût ü's-semavâtıŋ esrârını bilmek vėrilmişdir ammâ ȯnlara vėrilmemişdir 
MAT.13.12*zîrâ kimiŋ var ise ȯŋa vėrilir ve izdiyâdda olur ammâ kimiŋ yoğise olancası dahi ȯndan alınır 
MAT.13.13*ȯnuŋ içỉn ben ȯnlara temsîlât ile söylerim zîrâ görür iken görmezler ve işidir iken işitmezler hem aŋlamazlar 
MAT.13.14*ve İşʿayânıŋ nübüvveti ȯnlarda itmâm olunur ki İşidirsiz ammâ aŋlamazsız bakarsız ammâ görmezsiz 
MAT.13.15*zîrâ bu kavmiŋ kalbi ġalîz oldu ve kulaklarıyla ağır işidirler hem gözlerini yumarlar ki gözleriyle görmeyeler ve kulaklarıyla işitmeyeler ve kalb ile aŋlamayalar hem tevbe etmeyeler ben dahi ȯnlara şifâ vėrmeyem 
MAT.13.16*Ammâ ne mutlu gözleriŋize ki görürler ve kulaklarıŋıza ki işidirler 
MAT.13.17*ammâ size hakkan derim ki niçe enbiyâ ve esdikâ hâlen gördüḡüŋüz şeyleri görmek istediler de görmediler ve işitdiḡiŋizi işitmek de işitmediler 
MAT.13.18*pes ekinciniŋ temsîlini aŋlayıŋ 
MAT.13.19*bir kimse melekûtuŋ kelâmını işidip aŋlamazsa habîs gelir ve ȯnuŋ kalbinde ekilmiş olanı koparır • bu makûle kimesne yoluŋ yanında ekilmiş tohumdur 
MAT.13.20*ve taşlı yerlerde ekilen ol kimsedir ki kelâmı işidip hemândem ȯnủ sürur ile kabûl ėder 
MAT.13.21*ammâ kendỉde kök olmamağla ancak bir zamâna dek durur ve kelâm içỉn musîbet ve ıtrâd vâkiʿ olunca fi'l-hâl müteşekkik olur 
MAT.13.22*ve dikenlerde ekilen ol kimsedir ki kelâmı işidir ammâ bu dünyânıŋ şuġlu ve mâlıŋ aldayışı kelâmı boğarlar da mahsûlsüz olur 
MAT.13.23*íyỉ toprakda ekilen ise ol kimsedir ki kelâmı işidip ve aŋlayıp mahsûl vėrir ve kimi yüz kimi altmış kimi otuz getỉrir 
MAT.13.24*ȯndan ȯnlara bir ġayrı temsîl ʿarz ėdip dedi ki Melekût ü's-semavât bir âdama beŋzer ki kendỉ tarlasında íyỉ tohum ekdi 
MAT.13.25*ammâ âdamlar uyur iken düşmanı gelip tereke arasında delỉce ekdikden soŋra gitdi 
MAT.13.26*ve ot bitip mahsûl getỉrince delỉce dahi zuhûra geldi 
MAT.13.27*ev sâhibiniŋ hizmetkârları dahi ȯŋa gelip dėdiler ki ağa sen tarlaŋda íyỉ tohum ekmediŋ mi ya delỉce neden oldu 
MAT.13.28*ol dahi ȯnlara dedi ki düşman işidir hizmetkârlar dahi ȯŋa dediler ki istermisin ki varıp ȯnları devşirelim 
MAT.13.29*o dedi ki hayr ihtimâldir ki delỉceyi devşirirken ȯnlar ile bile terekeyi koparasız 
MAT.13.30*ko ikisi de bitsin tâ orak zamânına dek ve orak zamânında orakçılara evvel delỉceyi devşirip demetlere bağlayıp yakıŋ ammâ terekeyi anbârıma koyuŋ diyẻ tenbîh ėderim 
MAT.13.31*ȯndan ȯnlara bir temsîl dahi ʿarz ėdip dedi ki Melekût ü's-semavât bir hardal dânesine beŋzer ki ȯnủ bir âdam alıp kendỉ tarlasında eker 
MAT.13.32*ki eḡerçi cümle tohumlardan küçükdür ammâ bitdiḡi zamân cümle otlardan büyük olup ağaca döner şöyle ki havâ kuşları gelip ȯnuŋ dallarına sığınırlar 
MAT.13.33*ȯnlara bir ġayrı temsîl söyledi Melekût ü's-semavât bir mâyaya beŋzer ki ȯnủ bir karı alıp üç kîle unuŋ içine kor ki hep muhammer ola 
MAT.13.34*Bu cümle nesneleri Hazret-i ʿİsâ halka temsîller ile söyledi de ȯnlara temsîlsiz söylemedi 
MAT.13.35*tâ ki nebîniŋ dėdiḡi itmâm oluna ki ben ağzımı temsîlât ile açayım • ben dünyâ kurulaldan berỉ gizli olan nesneleri keşf ėdeyim dedi 
MAT.13.36*O zamân Hazret-i ʿİsâ halkı salıvėrip eve geldi ve telâmîzi ȯŋa yanaşıp bize tarlanıŋ delỉcesiniŋ temsîlini beyân eyle dediler 
MAT.13.37*ol dahi cevâb vėrip ȯnlara dedi ki íyỉ tohumu eken kimesne Âdem Oğludur 
MAT.13.38*ve tarla dünyâdır ve íyỉ tohum melekûtuŋ evlâdıdır delỉceler ise habîsiŋ oğullarıdır 
MAT.13.39*ve ȯnları eken düşman Şeytândır ve orak zamânı dünyânıŋ âhiridir orakçılar ise meleklerdir 
MAT.13.40*pes nice ki delỉceler devşirilip âteşe yakılırlar ise dünyânıŋ âhirinde dahi öyle ola 
MAT.13.41*Âdem Oğlu kendỉ meleklerini göndere de ȯnlar kendỉ mülkünden cümle teşekkükâtı ve zulm ėdenleri devşireler 
MAT.13.42*ve ȯnları âteş furûnuna atalar da orada ağlayış ve dişleriŋ kıcırdaması ola 
MAT.13.43*o zamân sıddîkler Babasınıŋ mülkünde âftâb gibi lemeʿân ėdeler • işidir kulağı olan diŋlesin 
MAT.13.44*Ve dahi melekût ü's-semavât bir tarlada saklı hazîneye beŋzer ki bir âdam ȯnủ bulunca saklar ve kemâl-i sürurundan gidip cümle var olanı satar da ol tarlayı satᵼn alır 
MAT.13.45*Eyzan melekût ü's-semavât bir bâzergân kişiye beŋzer ki varıp íyỉ incỉler arar 
MAT.13.46*ve bir ʿazîm kıymetli incỉ buldukda gider ve cümle var olanı satar ve ȯnủ satᵼn alır 
MAT.13.47*Hem dahi melekût ü's-semavât bir deŋize atılmış ağa beŋzer ki her dürlüsünü devşirir 
MAT.13.48*ve dolunca balıkcılar ȯnủ yalıya çekerler de oturup íyỉ şeyleri kablarına devşirirler ve bir şeyʾe yaramayanları yâbâna atarlar 
MAT.13.49*dünyânıŋ âhirinde dahi böyle olur melekler çıkıp tâlihleri sâlihlerden başka koyalar 
MAT.13.50*ve ȯnları âteş furûnuna atalar da orada ağlayış ve dişleriŋ kıcırdaması ola 
MAT.13.51*Hazret-i ʿİsâ ȯnlara bu cümle nesneleri aŋladıŋızmı dedi ȯnlar dahi evet efendi dediler 
MAT.13.52*ol dahi ȯnlara dedi ki ȯnuŋ içỉn melekût ü's-semavâtda müteʿallim olan her kâtib bir ev sâhibine beŋzer ki kendỉ hazînesinden yeŋi ve eski şeyleri çıkarır 
MAT.13.53*Hazret-i ʿİsâ bu temsîlâtı bitirdikden soŋra oradan göçdü 
MAT.13.54*ve vatanına gelip ȯnlarıŋ kenîsasında ȯnlara taʿlîm ėderdi şöyle ki hayrân olup bunuŋ bu hikmeti ve bu efʿâl-i ekvâları neredendir dėrler idi 
MAT.13.55*bu dülgeriŋ oğlu deḡilmidir • anasına Meryem dėmezlermi ve karındaşları Yaʿkûb ve Yosē ve Simʿun ve Yahûdâ deḡillermidir 
MAT.13.56*ve ȯnuŋ kız karındaşları hep yanımızda deḡillermidir • bu cümle nesneler ȯŋa neden oldular 
MAT.13.57*ve ȯŋa şekk getỉrirler idi ammâ Hazret-i ʿİsâ dahi ȯnlara dedi ki hîç bir peyġamber iʿtibârsız deḡildir illâ kendỉ vatanında ve evinde 
MAT.13.58*ve orada ȯnlarıŋ iʿtimâdsızlıkları içỉn muʿcizât-ı kesîre etmedi ∞ 
MAT.14.1*O zamânda Hirodes nâm reʾîsü'r-rubʿ Hazret-i ʿİsânıŋ haberini işidip 
MAT.14.2*kendỉ kullarına dedi ki Yuhannâ el-Maʿmadânî budur • ölülerden ihyâ olunmağın efʿâl-i ekvâ ȯnda zuhûra gelirler 
MAT.14.3*zîrâ Hirodes Yuhannâyı kayd ü bend ėdip karındaşı Filibbusuŋ ʿavratı Hirodiyânıŋ hâtırı içỉn zindâna kodu idi 
MAT.14.4*zîrâ Yuhannâ ȯŋa dėr idi ki saŋa ȯnủ tutmak câʾiz deḡildir 
MAT.14.5*ve ȯnủ öldürmek isteyip halkdan korkar idi zîrâ halk ȯnủ peyġamber yerinde tutar idi 
MAT.14.6*Ve Hirodesiŋ mîlâd gününüŋ şenliḡi iken Hirodiyânıŋ kızı ortada raks ėdip Hirodese hoş geldi 
MAT.14.7*bu sebebden ȯŋa yemîn ile ikrâr eyledi ki her ne isterseŋ vėreyim 
MAT.14.8*kız dahi bundan evvel anasınıŋ etdiḡi ilkâsıyla dedi ki baŋa burada bir tepsi üzerinde Yuhannâ el-Maʿmadânîniŋ başını vėr 
MAT.14.9*bu kez melik tâsalandı nihâyet yemînleri içỉn ve ȯnuŋla sofrada olanlarıŋ hâtırı içỉn buyurdu ki ȯŋa vėrile 
MAT.14.10*ve Yuhannânıŋ başını zindânda kesdirdikde 
MAT.14.11*ȯnuŋ başı bir tepsi içinde getỉrilip kıza vėrildi ol dahi ȯnủ anasına getỉrdi 
MAT.14.12*ve ȯnuŋ mürîdleri gelip tenini kaldırdılar da defn etdiler soŋra gelip Hazret-i ʿİsâya haber vėrdiler 
MAT.14.13*ve Hazret-i ʿİsâ dahi bunủ işidip oradan kayık ile başkaca beriyyeye göçdü cemʿiyyetler dahi bunủ işidip şehirlerden ardınca yayan gitdiler 
MAT.14.14*Ve Hazret-i ʿİsâ kayıkdan çıkıp bir ʿazîm kesret gördü de ȯnlara acıdı ve aralarındaki hastaları sağaltdı 
MAT.14.15*bu kez ahşâm olunca ȯnuŋ telâmîzi ȯŋa yanaşıp dediler ki bu yer yabândır ve vakit geçdi • cemʿiyyetleri salıvėr ki kasabalara varıp kendỉlerine yemek satᵼn alalar 
MAT.14.16*ammâ Hazret-i ʿİsâ ȯnlara dedi ki gitmeleri lâzım deḡil • siz ȯnlara yemek vėriŋ 
MAT.14.17*ȯnlar dahi ȯŋa dediler ki bizim bunda beş etmekden ve iki balıkdan ġayrı şeyʾimiz yokdur 
MAT.14.18*ol dahi ȯnları baŋa buraya getỉriŋ dedi 
MAT.14.19*ve buyurdu ki cemʿiyyetler ot üzerinde oturalar • ȯndan ol beş etmeḡi ve iki balığı alıp ve gözlerini göḡe doğru kaldırıp bereket duʿâsın eyledi ve etmekleri pâreleyip ȯnları telâmîze vėrdi telâmîz dahi cemʿiyyetlere vėrdiler 
MAT.14.20*ve cümlesi yeyip doydular • ȯndan kalan uvakları kaldırdılar ki on iki küfe dolu idiler 
MAT.14.21*ve yiyenler ʿavratlardan ve maʿsûmlardan mâʿadâ beş biŋ âdam kadar idi 
MAT.14.22*Ȯndan teziye Hazret-i ʿİsâ kendỉ telâmîzine emr etdi ki bir kayığa bineler de cemʿiyyetleri salıvėrince ȯnlar öŋünce öbűr yakaya geçeler 
MAT.14.23*kendỉ dahi halkı salıvėrdikden soŋra namâz kılmak içỉn başkaca bir dağa çıkdı ve ahşâm olunca orada yalıŋız kaldı 
MAT.14.24*ve kayık deŋiziŋ engininde idi hem rüzgâr muhâlif olmağla dalġalardan çalkanırdı 
MAT.14.25*ve gėceniŋ dördüncü nöbetinde Hazret-i ʿİsâ deŋiz üzerinde yürürerek ȯnlara gitdi 
MAT.14.26*ve telâmîz ȯnủ deŋiz üzerinde yürürdüḡünü görüp şaşdılar ve hayâldir diyẻ korkularından çağırdılar 
MAT.14.27*ammâ Hazret-i ʿİsâ ȯnlara hemândem söyleyip Emîn oluŋ benim korkmaŋ dedi 
MAT.14.28*Betrus dahi ȯŋa cevâb vėrip dedi ki ya rabb eḡer sen iseŋ buyur ki saŋa su üzerinden geleyim 
MAT.14.29*ol dahi gel dedi ve Betrus kayıkdan inip Hazret-i ʿİsâya gelmek içỉn su üzerinde yürürdü 
MAT.14.30*ammâ rüzgâr şedîd olduğunu görüp korkdu ve batmağa başladıkda çağırıp ya rabb beni kurtar dedi 
MAT.14.31*Hazret-i ʿİsâ dahi serîʿan el uzadıp ȯnủ tutdu ve ȯŋa ey îmânı az âdam niçỉn şekk eylediŋ dedi 
MAT.14.32*ȯndan kayığa girdikleri gibi rüzgâr teskîn oldu 
MAT.14.33*ve kayıkda bulunanlar gelip ve ȯŋa secde kılıp hakkan sen İbn-Ullahsın dėdiler 
MAT.14.34*Ȯndan öbűr yakaya geçip Cânâşer semtine geldiler 
MAT.14.35*ve ol yeriŋ ahâlîsi ȯnủ bilip etrâfda olan bütün nâhiyeye haber gönderdiler de ȯŋa cümle hastaları ihzâr eylediler 
MAT.14.36*ve ȯŋa yalvardılar ki ȯnları fakat esvâbınıŋ dâmenine tutunmağa koya ve cümle dokunanlar şifâ buldular ∞ 
MAT.15.1*O zamân Kuds-i Şerîfli kâtibler ve Ferîsîler Hazret-i ʿİsâya gelip dediler ki 
MAT.15.2*niçỉn telâmîziŋ şeyhleriŋ sünnetlerini riʿâyet etmezler zîrâ yemek yedikleri zamân ellerini yumazlar 
MAT.15.3*ammâ o cevâb vėrip dedi ki Ve siz sünnetiŋiz içỉn Allah Teʿâlânıŋ emrini niçỉn tutmazsıŋız 
MAT.15.4*zîrâ Allah Teʿâlâ emr ėdip dedi ki babaŋa ve anaŋa ikrâm eyle • babaya ve anaya söḡen elbette öldürüle 
MAT.15.5*ammâ siz dersiŋiz ki babasına ya anasına her ne ki benden saŋa nafaka olacak ise vakf olsun deyen kim ise 
MAT.15.6*artık babasına ve anasına ikrâm etmeye • böyle iken sünnetiŋiz içỉn Allah Teʿâlânıŋ emrini ibtâl etdiŋiz 
MAT.15.7*ey mürâʾîler İşʿayâ peyġamber siziŋ içỉn hoşca söyleyip dedi ki 
MAT.15.8*Bu kavim baŋa ağız ile yanaşır ve dudaklarıyla baŋa ikrâm eyler lakin göŋülleri benden ırakdır 
MAT.15.9*ammâ ʿabes yere baŋa ʿibâdet ėderler çün insânıŋ vasiyyet etdiḡi taʿlîmlerini öḡredirler 
MAT.15.10*Ve yanına halkı çağırıp ȯŋa dedi ki diŋleyiŋ ve aŋlayıŋ 
MAT.15.11*ağız içine giren nesne âdamı tencîs etmez belki ağızdan çıkan nesne âdamı tencîs eyler 
MAT.15.12*o zamân telâmîzi yanaşıp ȯŋa dediler ki haberiŋ varmı ki Ferîsîler bu kelâmı işidip müteşekkik oldular 
MAT.15.13*ol dahi cevâb vėrip dedi ki Semavâtda olan Babamdan iġrâs olmayan her fidân kalʿ olunacakdır 
MAT.15.14*koyuŋ ȯnları • körleriŋ kör kılağuzlarıdır ve kör köre kılağuzluk ėdince ikisi de çukura düşerler 
MAT.15.15*ve Betrus ȯŋa cevâb vėrip bize bu temsîli beyân eyle dedi 
MAT.15.16*Hazret-i ʿİsâ dahi dedi ki Siziŋ de mi fehmiŋiz yokdur 
MAT.15.17*dahi duymazmısıŋız ki ağıza her ne girerse karına iner ȯndan mahrece bırağılır 
MAT.15.18*ammâ ağızdan çıkan nesneler kalbden gelirler de ȯnlar âdamı tencîs ėderler 
MAT.15.19*zîrâ bed efkâr ve katller ve zinâlar ve fücur ve sirkatlar ve yalan şehâdetleri ve tecdîfler kalbden çıkarlar 
MAT.15.20*âdamı tencîs ėden nesneler bunlardır ammâ nâ-şüste eller ile yemek âdamı tencîs etmez 
MAT.15.21*Hazret-i ʿİsâ oradan çıkıp Sûr ve Saydâ semtlerine gitdi 
MAT.15.22*ve işte bir Kenʿânlı ʿavrat ol nâhiyeden çıkmış ȯŋa çağırıp dedi ki ya Dâvûd oğlu rabb baŋa merhamet eyle • benim kızım cinnden pek ʿazâb çeker 
MAT.15.23*o ise ȯŋa hîç cevâb vėrmedi ve telâmîzi ȯŋa yalvardılar ve ȯnủ salıvėr zîrâ ardımızca çağırır dediler 
MAT.15.24*ammâ o cevâb vėrip dedi ki ben irsâl olunmadım illâ beyt-i İsrâʾîliŋ zâyiʿ olan koyunları içỉn irsâl olundum 
MAT.15.25*ve ʿavrat gelip ve ȯŋa secde eyleyip efendi baŋa imdâd eyle dedi 
MAT.15.26*ol dahi cevâb vėrip dedi ki oğullarıŋ etmeḡini alıp köpeklere atmak revâ deḡil 
MAT.15.27*ʿavrat dahi dedi ki belî ya rabb ve illâ köpekler efendileriniŋ sofrasından düşen uvakları yerler 
MAT.15.28*o zamân Hazret-i ʿİsâ cevâb vėrip dedi ki ey ʿavrat iʿtimâdıŋ büyükdür saŋa istediḡiŋ gibi olsun ve kızı ol sâʿatden soŋra sağaldı 
MAT.15.29*Ve Hazret-i ʿİsâ oradan göçüp Celîl deŋiziniŋ yanına gelip ve bir dağa çıkıp orada oturdu 
MAT.15.30*ve ȯŋa niçe cemʿiyyetler yanaşdılar ki bile kötürümler ve körler ve dilsizler ve sakatlar ve ġayrı çok kimseler var idi de ȯnları Hazret-i ʿİsânıŋ ayaklarına vazʿ etdikde ol dahi ȯnlara şifâ vėrdi 
MAT.15.31*şöyle ki cemʿiyyetler görüp ki dilsizler söyler ve sakatlar sağalmışlar ve kötürümler gezerler hem körler görürler taʿaccüb kalırlar idi ve İsrâʾîliŋ İlâhına hamd ü senâ ėderler idi 
MAT.15.32*Ve Hazret-i ʿİsâ telâmîzi yanına çağırıp dedi ki ben bu kesrete acırım zîrâ artık üç gündür ki yanımda durur ve yemeḡe yokdur ve ben ȯnları aç salıvėrmek istemem ki yolda zebûn kalmayalar 
MAT.15.33*telâmîzi dahi ȯŋa dediler ki biz beriyyede o kadar etmek nerede bulalım ki bu kadar halkı doyuravız 
MAT.15.34*Hazret-i ʿİsâ dahi ȯnlara ne kadar etmeḡiŋiz var dedi ȯnlar da yedi etmek ve biraz hurda balıklarımız var dediler 
MAT.15.35*ol dahi cemʿiyyetlere buyurdu ki yerde oturalar 
MAT.15.36*ȯndan ol yedi etmeḡi ve balıkları alıp ve şükr ėdip ve pâreleyip telâmîzine vėrdi telâmîzi dahi kesrete üleşdirdiler 
MAT.15.37*ve hepsi yeyip doydular ve kalan uvakları kaldırdılar ki yedi seped dolu idi 
MAT.15.38*yiyenler ʿavratlardan ve maʿsûmlardan ġayrı dört biŋ âdam idi 
MAT.15.39*ȯndan cemʿiyyetleri salıvėrip ve kayığa bindikden soŋra Mecdel sınᵼrlarına vâsıl oldu ∞ 
MAT.16.1*Bu kez Ferîsîler ve Zındîkler ȯŋa yanaşıp ve imtihân etmek içỉn istediler ki ȯnlara gökden bir âyet göstere 
MAT.16.2*ammâ ol ȯnlara cevâb vėrip dedi ki Ahşâm olduğu zamân siz dersiŋiz ki havâ güzel olur zîrâ gök kızıldır 
MAT.16.3*ve sabâh dersiŋiz bugün havâ yağmur olur zîrâ gök kızıl ve pusdur • ey mürâʾîler gök yüzünü temyîz etmek bilirsiŋiz ve evkâtıŋ ʿalâmetlerini seçemezsiŋiz 
MAT.16.4*yaramaz ve zinâkâr tâʾifesi bir âyet isterler ammâ ȯŋa Yonân peyġamberiŋ âyetinden ġayrı âyet vėrilmez pes ȯnları bırağıp gitdi 
MAT.16.5*ve telâmîzi öbűr yakaya geldiḡi zamân etmek almağa unutdular 
MAT.16.6*Hazret-i ʿİsâ dahi ȯnlara dedi ki Bakıŋ ve Ferîsîleriŋ hem Zındîkleriŋ hamîrinden sakınıŋ 
MAT.16.7*ȯnlar ise birbiriyle çekişip biz etmek almadık dediler 
MAT.16.8*ve Hazret-i ʿİsâ dahi bunủ duyup ȯnlara dedi ki ey az îmânlı âdamlar niçỉn etmek almadığıŋız içỉn birbiriŋiz ile çekişirsiŋiz 
MAT.16.9*dahi duymazmısıŋız ve beş etmek hem beş biŋ âdam ve kaç seped kaldırdığıŋız hâtırıŋızda deḡilmidir 
MAT.16.10*hem yedi etmek ve dört biŋ âdam ve ne kadar seped kaldırdıŋız 
MAT.16.11*nice duymadıŋız ki ben size etmek içỉn deḡil illâ ki Ferîsîleriŋ ve Zındîkleriŋ hamîrinden sakınasız dedim 
MAT.16.12*o zamân aŋladılar ki ȯnlara etmek hamîrinden sakınıŋ dėmedi illâ Ferîsîleriŋ ve Zındîkleriŋ taʿlîminden sakınıŋ dedi 
MAT.16.13*Ȯndan Hazret-i ʿİsâ Kayseriyyeʾ-i Fîlibbus taʿbîr olunan şehriŋ nevâhîsine vâsıl olduğu zamân telâmîzine suʾâl etdi ki halk ben Âdem Oğlu içỉn ne dėr 
MAT.16.14*ȯnlar dahi dediler ki kimi Yuhannâ el-Maʿmadânî kimi İliyâ kimi dahi Eremyâ ya enbiyâdan birisin dėrler 
MAT.16.15*ol dahi ȯnlara dedi ki ya siz kimi dersiŋiz ki benim 
MAT.16.16*Simʿun Betrus cevâb vėrip sen Hayy Allahıŋ Oğlu Hazret-i Mesîhsin dedi 
MAT.16.17*Hazret-i ʿİsâ dahi cevâben ȯŋa dedi ki ne mutlu saŋa ey Yonân oğlu Simʿun zîrâ saŋa bunủ cesed ve dem deḡil illâ semavâtda olan Babam keşf eyledi 
MAT.16.18*ben dahi saŋa derim ki sen bir kayasın ve ben bu kaya üzerinde biyʿatımı binâ ėdeyim de cehennem kapᵼları ȯŋa ġâlib olmayalar 
MAT.16.19*ve saŋa melekût ü's-semavâtıŋ miftâhlarını vėreyim de yerde her neyi ki bağlarsaŋ semavâtda bağlı ola ve yerde her neyi hall ėderseŋ semavâtda mahlûl ola 
MAT.16.20*o zamân telâmîzine nehy etdi ki ȯnuŋ ʿİsâ ve Mesîh idiḡini kimseye dėmeyeler 
MAT.16.21*Ol zamândan soŋra ʿİsâ kendỉ telâmîzine deyivėrmeye başladı ki Kuds-i Şerîfe varmak hem meşâyihden ve baş imâmlardan ve kâtiblerden çok elem çekmek ve maktûl olmak hem üçüncü günde ihyâ olunmak ȯŋa lâzımdır 
MAT.16.22*ve Betrus ȯnủ başkaca çekip ȯŋa ʿitâb etmeḡe başladı ve dedi ki ya rabb Allah Teʿâlâ saklasın bu saŋa hîç vâkiʿ olmaz 
MAT.16.23*ammâ o dönüp Betrusa dedi ki yıkıl ardımdan ey şeytân sen baŋa teşekküksün zîrâ sen umûr-ı ilâhiyyeyi fikr etmezsin illâ ancak umûr-ı insâniyyeyi fikr ėdersin 
MAT.16.24*o zamân Hazret-i ʿİsâ telâmîzine dedi ki Eḡer bir kimse ardıma gitmek isterse kendỉyi inkâr ėdip ve salîbini alıp baŋa ittibâʿ eylesin 
MAT.16.25*zîrâ kendỉ hayâtını kurtarmak isteyen ȯnủ ġâʾib ėde ve benim içỉn hayâtını ġâʾib ėden ȯnủ bula 
MAT.16.26*âdama neye yarar ki bütün dünyâyı kazana da kendỉ cânını ġâʾib ėde yâhûd insân kendỉ cânı içỉn ne bedel vėrebilir 
MAT.16.27*çün Âdem Oğlu kendỉ Babasınıŋ celâlinde melekleri ile gele • o zamân herkese ʿamellerine göre cezâ vėre 
MAT.16.28*hakkan size derim ki bunda hâzırlardan baʿzısı var ki Âdem Oğlunuŋ kendỉ melekûtunda geldiḡini görmeden mevti tezevvuk etmeyeceklerdir ∞ 
MAT.17.1*Ve altı günden soŋra Hazret-i ʿİsâ Betrus ve Yaʿkûbu ve karındaşı Yuhannâyı bile alıp ȯnları bir yüksek dağ üzerine başkaca götürdü 
MAT.17.2*ve ȯnlarıŋ huzûrunda tecellî eyleyip ve ȯnuŋ çehresi âftâb gibi ışrak ėdip esvâbı nûr gibi beyâz oldu 
MAT.17.3*ve işte ȯnlara Mûsâ ve İlyâ göründüler ki ȯnuŋla söyleşirler idi 
MAT.17.4*Betrus dahi Hazret-i ʿİsâya hitâben dedi ki ya rabb bize bunda olmak íyỉdir • eḡer isterseŋ burada üç çerge kuralım birin saŋa birin Mûsâya birin İlyâya 
MAT.17.5*ve o dahi söyler iken işte bir münevver bulut ȯnları gölgelendirdi hem işte bulutdan bir âvâz gelip budur benim Sevgỉli Oğlum ki ben ȯndan râzıyım ȯnủ diŋleyiŋ dedi 
MAT.17.6*telâmîz dahi bunủ işidip yüzleri koyun düşdüler de pek korkdular 
MAT.17.7*ammâ Hazret-i ʿİsâ yanaşıp ȯnlara yapışdı ve kalkıŋ korkmayıŋ dedi 
MAT.17.8*ȯnlar dahi gözlerini kaldırınca yalıŋız Hazret-i ʿİsâdan ġayrı kimseyi görmediler 
MAT.17.9*Ȯndan dağdan inerler iken Hazret-i ʿİsâ tâ İbnü'l-İnsân ölülerden ihyâ oluncaya dek gördüklerini kimseye deyivėrmeŋ diyẻ ȯnlara tenbîh etdi 
MAT.17.10*telâmîzi dahi ȯŋa suʾâl ėdip dediler ki ʿacabâ kâtibler nice dėrler ki evvel İlyâ gelse gerekdir 
MAT.17.11*Hazret-i ʿİsâ dahi ȯnlara cevâb vėrip dedi ki Gerçi İlyâ evvel gelecek ve her şeyi yerine getỉrecekdir 
MAT.17.12*ammâ ben size derim ki artık İlyâ geldi de ȯnlar ȯnủ bilmediler belki ȯŋa istediklerini etdiler İbnü'l-İnsân da böyle ȯnlardan elem çekecekdir 
MAT.17.13*o zamân telâmîz aŋladılar ki bunủ ȯnlara Yuhannâ el-Maʿmadânîniŋ husûsu içỉn söyledi 
MAT.17.14*Ve cemʿiyyete geldiklerinde ȯŋa bir âdam yanaşıp öŋünde diz çökdü 
MAT.17.15*ve dedi ki ya rabb benim oğluma merhamet eyle zîrâ ay tutarıklısıdır • pek derd çeker zîrâ niçe kerre âteşe ve niçe kerre suya düşer 
MAT.17.16*ve ben ȯnủ seniŋ telâmîziŋe ihzâr eyledim ammâ ȯnủ sağaltmağa kâdir olmadılar 
MAT.17.17*Hazret-i ʿİsâ dahi cevâb vėrip dedi ki hay îmânsız ve bed tâʾife niçe bir siziŋle olayım • niçe bir size tahammül ėdeyim • tez ȯnủ baŋa getỉriŋ 
MAT.17.18*ve Hazret-i ʿİsâ cinni âzârladığı gibi cinn ȯndan çıkdı ve ol sâʿatden oğlan sağaldı 
MAT.17.19*o zamân telâmîz Hazret-i ʿİsâya tenhâda yanaşıp dediler ki niçỉn biz ȯnủ kovmağa kâdir olmadık 
MAT.17.20*Hazret-i ʿİsâ dahi ȯnlara dedi ki îmânsızlığıŋız içỉn zîrâ hakkan size derim ki eḡer bir hardal dânesi kadar îmânıŋız olursa bu dağa buradan oraya geç diyesiz de geçe ve size hîç bir nesne mümteniʿ olmaya 
MAT.17.21*ve bu cinn cinsi taşra çıkmaz meḡer namâz ve oruc vesîlesiyle çıkarlar 
MAT.17.22*pes ȯnlar Celîlde gezer iken Hazret-i ʿİsâ ȯnlara dedi ki Ola ki Âdem Oğlu âdamlarıŋ ellerine vėrile 
MAT.17.23*ve ȯnlar ȯnủ öldüreler ammâ üçüncü günde ihyâ oluna ȯnlar dahi pek tâsalandılar 
MAT.17.24*Ve Kefarnahûma geldiklerinde iki dirhemi devşirenler Betrusa gelip dediler ki siziŋ hocaŋız iki dirhemi edâ etmez mi 
MAT.17.25*belî dedi ve eve girdikden soŋra Hazret-i ʿİsâ ȯŋa pėşîn dedi ki ne sanırsın ya Simʿun yeriŋ pâdişâhları harâc-ı yâbânî kimden alırlar kendỉ oğullarından mı yohsa ġarîblerden mi 
MAT.17.26*Betrus ȯŋa ġarîblerden dedi Hazret-i ʿİsâ dahi imdi oğullar müsellemdir 
MAT.17.27*ammâ biz ȯnlara şekk vėrmeyelim • deŋize var da oltayı sal ve ibtidâ çıkan balığı al ve ağzını aç da bir çârdirhemi bulasın • bunủ alıp ȯnlara seniŋ ve benim içỉn vėr dedi ∞ 
MAT.18.1*Ol sâʿatde telâmîz Hazret-i ʿİsâya gelip melekût ü's-semavâtda aʿzam kimdir dediler 
MAT.18.2*Hazret-i ʿİsâ dahi bir oğlancık çağırıp aralarında durdurdu 
MAT.18.3*ve dedi ki Hakkan size derim ki eḡer rücuʿ ėdip maʿsûmlar gibi olmazsaŋız melekût ü's-semavâta hîç girmezsiŋiz 
MAT.18.4*pes bu maʿsûm gibi mütevâzıʿ olan her kimse melekût ü's-semavâtda aʿzamdır 
MAT.18.5*ve her kim böyle bir maʿsûmu benim hâtıram içỉn kabûl ėderse beni kabûl etmiş olur 
MAT.18.6*ammâ kim ki bu baŋa inanan maʿsûmları ıdlâl ėderse ȯŋa dahi íyỉ olurdu ki eşek döndürdüḡü deḡirmen taşı ȯnuŋ boynuna asılıp deŋiziŋ dibine batmış ola 
MAT.18.7*vay dünyâya ıdlâl sebebiyle zîrâ gerçi ıdlâl vâkiʿ olmak lâzımdır ammâ vay ol âdama ki ȯnuŋ vâsıtasıyla ıdlâl vâkiʿ ola 
MAT.18.8*pes eḡer seni eliŋ ya ayağıŋ ıdlâl ėderse ȯnları kes de kendỉŋden bırak zîrâ ki hayâta topal ya çolak girmek iki eliŋ ya iki ayağıŋ olup ebedî nâra atılmadan saŋa evlâdır 
MAT.18.9*ve kezalik eḡer seni gözüŋ ıdlâl ėderse ȯnủ çıkar ve kendỉŋden at zîrâ ki bir gözüŋ olup hayâta girmek iki gözüŋ olup cehennem âteşine bırağılmadan saŋa evlâdır 
MAT.18.10*zinhâr bu maʿsûmlardan birisini hor görmeŋ zîrâ size derim ki ȯnlarıŋ melekleri semavâtda olan Babamıŋ yüzünü dâʾimâ göklerde görürler 
MAT.18.11*zîrâ İbnü'l-İnsân zâyiʿ olmuş nesneyi halâs etmeḡe gelmişdir 
MAT.18.12*Ne dersiŋiz bir âdamıŋ yüz koyunu olsa ve ȯnlardan birisi sapsa doksan dokuzunu bırakıp ol sapmışı arayarak dağlara varmaz mı 
MAT.18.13*ve ȯnủ bulduğu takdîrce hakkan size derim ki ol koyun sâʾir sapmamış doksan dokuzlarından ziyâde ȯŋa sebeb-i mesrûr olur 
MAT.18.14*semavâtda olan Babaŋızıŋ da murâdı bu ki bu küçüklerden biriciḡi dahi helâk olmaya 
MAT.18.15*Pes eḡer karındaşıŋ saŋa günâh etdi ise var ȯŋa seniŋle yalıŋız iken ʿitâb eyle • eḡer seni diŋler ise sen karındaşıŋı kazandıŋ 
MAT.18.16*ammâ eḡer seni diŋlemez ise bir iki kişi dahi yanıŋa kat tâ kim her söz iki ya üç şâhid ağzından isbât oluna 
MAT.18.17*ve eḡer onları diŋlemeḡe tenezzül etmez ise cemâʿate haber vėr ve eḡer cemâʿati de diŋlemeḡe tenezzül etmez ise ȯnủ kâfir ya gümrükcü gibi tut 
MAT.18.18*hakkan size derim ki her ne ki yer üzerinde bağlayacak olursaŋız gökde dahi bağlı ola ve her ne ki yer üzerinde çözecek olursaŋız gökde dahi çözük ola 
MAT.18.19*ve dahi size derim ki eḡer sizden iki kişi yerde ittifâk ėderlerse her ne ki dileseler ȯnlara semavâtda olan Babamdan vėrile 
MAT.18.20*zîrâ her nerede ki iki ya üç kişi benim ismim ile cemʿ oldular ise ben dahi orada aralarındayım 
MAT.18.21*O zamân Betrus ȯŋa yanaşıp dedi ki ya rabb benim karındaşım baŋa günâh ėderse kaç kerre ȯŋa bağışlayam yedi kerreye dek mi 
MAT.18.22*Hazret-i ʿİsâ ȯŋa dedi ki ben saŋa yedi kerreye dek dėmem belki yetmiş kerre yediye deḡin 
MAT.18.23*ȯnuŋ içỉn Melekût ü's-semavât bir pâdişâha beŋzedilmişdir ki kendỉ kulları ile muhâsebe etmek ister idi 
MAT.18.24*ve muhâsebeye başladıkda ȯŋa on biŋ yük borçlusu olan kimesne ihzâr olundu 
MAT.18.25*ve ödeyeceḡi yoğiken efendisi buyurdu ki o ve halîlesi ve evlâdı ve cümle mâmeleki satıla da borcu edâ oluna 
MAT.18.26*bu kez ol kul yere düşüp ve ȯŋa tazarruʿ ėdip dedi ki ey efendi baŋa sabr eyle de saŋa her şeyʾi edâ ėdeyim 
MAT.18.27*ol kuluŋ efendisi dahi terahhum ėdip ve ȯnủ salıvėrip borcunu bağışladı 
MAT.18.28*ammâ ol kul taşraya çıkıp kendỉ kapᵼ yoldaşlarından birini buldu ki ȯŋa yüz dînâr borçlu idi ve ȯnủ tutup boğardı ve baŋa borcuŋu edâ eyle dėr idi 
MAT.18.29*bu husûsdan ol kapᵼ yoldaşı ȯnuŋ ayağına düşüp ve ȯŋa yalvarıp dedi ki baŋa sabr eyle de hep saŋa edâ ėdeyim 
MAT.18.30*ammâ o istemedi illâ varıp ȯnủ zindâna ilkâ etdi tâ borcu ödeyinceye dek 
MAT.18.31*bu kez ȯnuŋ kapᵼ yoldaşları bu mâcerâyı görüp pek acıdılar ve efendilerine gelip ȯŋa hep mâcerâyı deyivėrdiler 
MAT.18.32*o zamân efendisi ȯnủ yanına çağırıp ȯŋa dedi ki birre heybet kul baŋa yalvardığıŋ içỉn saŋa ol cümle borcu bağışladım 
MAT.18.33*nice ki ben saŋa terahhum eyledim saŋa da kapᵼ yoldaşıŋa terahhum etmek düşmezmiydi 
MAT.18.34*ve efendisi ġazaba gelip ȯnủ ʿasesleriŋ eline vėrdi ki tâ cümle borcunu edâ ėdinceye dek ȯŋa siyâset eyleyeler 
MAT.18.35*Semâvî Babaŋız dahi size böyle eyleyecekdir eḡer her biriŋiz cân ve dilden kendỉ karındaşıŋızıŋ hatâlarını bağışlamazsaŋız ∞ 
MAT.19.1*Ve Hazret-i ʿİsâ bu kelimâtı tamâm etdikden soŋra Celîlden göçüp Erden{iŋ} öte yakasına Yahûdâ vilâyetinıŋ sınᵼrlarına geldi 
MAT.19.2*ve çok cemʿiyyetler ardınca varmağla ȯnlara orada şifâ vėrdi 
MAT.19.3*ve Ferîsîler ȯŋa yanaşdıkda ȯnủ imtihân etmek içỉn ȯŋa dediler ki bir âdama kendỉ ʿavratını her ne sebebden olsa boşatmak câʾizmidir 
MAT.19.4*ol dahi cevâb vėrip ȯnlara dedi ki Okumadıŋız mı ki ibtidâda halk ėden ȯnları erkek ve dişi yaratdı 
MAT.19.5*ve dedi ki ȯnuŋ içỉn insân babasını ve anasını terk ėdip kendỉ ʿavratına yapışa ve ikisi de bir cesed olalar 
MAT.19.6*şöyle ki artık iki olmayıp ammâ bir ceseddir pes Allah Teʿâlânıŋ kavışdırdığını insân ayırmaya 
MAT.19.7*ȯnlar dahi ȯŋa dediler ki imdi Mûsâ niçỉn emr eyledi ki talâk nâme vėrile ve boşana 
MAT.19.8*ol dahi ȯnlara dedi ki Gerçek Mûsâ kalbleriŋiziŋ pekliḡi içỉn size destûr vėrdi ki ʿavratlarıŋızı boşadasız ammâ evvelden böyle deḡil idi 
MAT.19.9*pes ben size derim ki her kim zinâ sebebinden mâʿadâ kendỉ ʿavratını boşadırsa ve bir ġayrıyı nikâh ile alırsa zinâ ėder ve kezalik boşanmışı nikâh ile alan da zinâ ėder 
MAT.19.10*telâmîzi dahi dediler ki çün eriŋ ʿavrat ile hâli böyledir evlenmek nâfiʿ deḡildir 
MAT.19.11*ammâ o ȯnlara dedi ki Hepsiniŋ bu dediḡiŋiz nesneye istiʿdâdı yok illâ şul kimseleriŋ istiʿdâdı var ki ȯnlara vėrildi 
MAT.19.12*zîrâ hâdımlar var ki ana karnından böyle doğmuşlar ve hâdımlar var ki insândan hâdım oldular hem hâdımlar var ki kendỉlerini melekût ü's-semavât içỉn hâdım eylediler • bu şeylere ʿatîd olan böyle olsun 
MAT.19.13*O zamân oğlancıklar ȯŋa ihzâr olundular ki üzerlerine ellerini urup duʿâ eyleye ammâ telâmîz evvel ihzâr ėdenlere âzâr ėderler idi 
MAT.19.14*Hazret-i ʿİsâ ise dedi ki şu oğlancıkları koyuŋ ve ȯnlara baŋa gelmeḡe mâniʿ olmaŋ zîrâ melekût ü's-semavât böyle kişileriŋdir 
MAT.19.15*ve üzerlerine elleri kodukdan soŋra oradan göçdü 
MAT.19.16*Ve işte bir kimse ȯŋa yanaşıp dedi ki ey íyỉ muʿallim ne íyỉlik ėdeyim ki ebedî hayâta nâʾil olam 
MAT.19.17*ol dahi ȯŋa dedi ki niçỉn baŋa íyỉ dėrsin • birden ġayrı íyỉ yokdur ol ki Allah Teʿâlâdır pes eḡer hayâta girmek isterseŋ vesâyâ yerine getỉr 
MAT.19.18*o dahi kanġısını ȯŋa dėdikde Hazret-i ʿİsâ dedi ki bunlardır ki öldürme zinâ etme uğurlama yalan şâhidliḡi etme 
MAT.19.19*babaŋa ve anaŋa ikrâm eyle ve karîbiŋi kendỉŋ gibi sev 
MAT.19.20*Ol yiḡit ȯŋa dedi ki hep bunları gencliḡimden berỉ hıfz etdim ne dahi baŋa eksik 
MAT.19.21*Hazret-i ʿİsâ dahi dedi ki eḡer kâmil olayım derseŋ varıp cümle mâmemleḡiŋi satıp fukarâya vėr de gökde bir hazîne sâhibi olasın • gel de baŋa tâbiʿ ol 
MAT.19.22*ammâ ol yiḡit bu kelâmı işitdiḡi gibi kasâvet çekip gitdi zîrâ çok mâlı var idi 
MAT.19.23*Ve Hazret-i ʿİsâ kendỉ telâmîzine dedi ki Hakkan size derim ki güçle mâldâr melekût ü's-semavâta gire 
MAT.19.24*ve tekrâr size derim ki deveniŋ iḡne deliḡinden geçmesi bir zengîniŋ melekût ü's-semavâta girmesinden dahi âsândır 
MAT.19.25*ȯnuŋ telâmîzi dahi bunủ işidip pek şaşdılar ve dediler ki pes kim halâs bulur 
MAT.19.26*ve Hazret-i ʿİsâ ȯnlara bakıp dedi ki bu şey insân katında muhâldır ammâ Allah Teʿâlâ katında her şey mümkindir 
MAT.19.27*O zamân Betrus cevâb vėrip dedi ki işte biz her şeyden vâz geçip saŋa ittibâʿ eyledik pes neye mâlik oluruz 
MAT.19.28*ve Hazret-i ʿİsâ ȯnlara dedi ki Hakkan size derim ki tekvîn el-cedîdde İbnü'l-İnsân kendỉ ʿizzetiniŋ kürsîsinde oturduğu zamân siz dahi ki baŋa tâbiʿ olduŋuz on iki kürsî üzerinde oturup İsrâʾîliŋ on iki sıbtına hükm ėdeceksiŋiz 
MAT.19.29*ve her kim benim ismim içỉn evi ya karındaşları ya kız karındaşları ya babayı ya anayı ya ʿavratı ya evlâdı ya emlâki terk ėderse yüz o kadar ala ve ebedî hayâta mâlik ola 
MAT.19.30*ammâ niçe evvelkiler soŋraki ve niçe soŋrakiler evvelkiler olalar ∞ 
MAT.20.1*Zîrâ melekût-ullah bir ev sâhibine beŋzer ki çiḡ sabâh taşraya çıkar tâ ki ırġâdlar bâğına göndermek içỉn istîcâr eyleye 
MAT.20.2*ve ırġâdları ile günde bir dînâra kavl ėdip ȯnları kendỉ bâğına gönderdi 
MAT.20.3*soŋra sâʿat üçe yakın çıkıp bir kaç ġayrısını gördü ki çârşᵼda işsiz gücsüz dururlar idi 
MAT.20.4*ve ȯnlara dedi ki siz dahi bâğa varıŋ da ben size hakkıŋızı vėririm 
MAT.20.5*ȯnlar dahi vardılar ȯndan sâʿat altıya ve sâʿat dokuza yakın çıkdı da yine böyle eyledi 
MAT.20.6*ve dahi sâʿat onbire karîb çıkıp ġayrıları buldu ki işsiz gücsüz dururlar idi ve ȯnlara niçỉn bunda bütün gün işsiz gücsüz durursuŋuz dedi 
MAT.20.7*ȯnlar ȯŋa dediler ki ȯnuŋ içỉn ki bizi kimse ücrete tutmadı ol dahi ȯnlara dedi ki varıŋ siz dahi bâğa gidiŋ de hakkıŋızı alasız 
MAT.20.8*ve ahşâm olunca bâğ sâhibi kendỉ kethüdâsına dedi ki ırġâdları çağır ve ȯnlara soŋrakilerden başlayıp evvelkilere varınca ücretlerini vėr 
MAT.20.9*o zamân sâʿat on bire istîcâr olunanlar gelip her biri birer dînâr aldılar 
MAT.20.10*ȯndan evvelkiler ziyâde alırız diyẻ geldiler ammâ ȯnlarıŋ dahi her biri birer dînâr aldılar 
MAT.20.11*ve aldıkdan soŋra ev sâhibi ile çekişip 
MAT.20.12*dediler ki bu soŋrakiler ancak bir sâʿat işlediler de sen ȯnları bizim ile ki bütün günüŋ zahmetini ve harâretini çekdik berâber tutduŋ 
MAT.20.13*ammâ o cevâb vėrip ȯnlarıŋ birisine dedi ki dostum ben saŋa ġadr etmem • sen benim ile bir dînâra kavl etmediŋ mi 
MAT.20.14*al hakkıŋı da var git • ben bu soŋrakiye saŋa vėrdiḡim kadar vėrmek isterim 
MAT.20.15*benimkiler ile istediḡim gibi etmek baŋa câʾiz deḡil mi • ben íyỉ olduğum içỉn seniŋ gözüŋ yaramazmıdır 
MAT.20.16*böyle dahi soŋrakiler evvelkiler olup evvelkiler soŋrakiler olacakdır zîrâ çoğu daʿvet olundular ammâ azı muhtâr olundular 
MAT.20.17*Ȯndan Hazret-i ʿİsâ Kuds-i Şerîfe çıkıp kendỉ on iki telâmîzini yolda tenhâya çekip ȯnlara dedi ki 
MAT.20.18*işte biz Kuds-i Şerîfe çıkarız ve Âdem Oğlu baş imâmlarıŋ ve kâtibleriŋ eline teslîm olunacakdır ȯnlar dahi katline hükm ėdeceklerdir 
MAT.20.19*ve ȯnủ kâfirleriŋ ellerine vėreler ki ȯnủ istihzâ ėdip ve döḡüp salb eyleyeler ammâ o üçüncü günde ihyâ olunacakdır 
MAT.20.20*O zamân Zebedî oğullarınıŋ anası kendỉ oğulları ile yanına gelip ve ȯŋa secde ėdip bir nesne diledi 
MAT.20.21*o dahi ne istersin diyẻ ȯŋa suʾâl etdikde o da ȯŋa cevâb vėrip dedi ki buyur ki bu iki oğullarım melekûtuŋda biri sağıŋda ve biri soluŋda oturalar 
MAT.20.22*Hazret-i ʿİsâ cevâb vėrip dedi ki siz dilediḡiŋizi bilmezsiŋiz • siz ben içeceḡim kâseyi içmeḡe ve ben müteʿammid olacağım maʿmûdiyyeden siz dahi müteʿammid olmağa kâdir misiŋiz • ȯnlar da belî kâdiriz dėdiler 
MAT.20.23*ol dahi ȯnlara dedi ki gerçi benim kâsemi içersiŋiz ve ben müteʿammid olacağım maʿmûdiyye ile siz dahi müteʿammid olursuŋuz ammâ sağımda ya solumda oturmak benim elimde deḡil ki size vėreyim illâ Babadan kime hâzırlandı ise ȯŋa vėrile 
MAT.20.24*ve on diḡer telâmîz bunủ işitdikde iki karındaşa incindiler 
MAT.20.25*ve Hazret-i ʿİsâ ȯnları yanına çağırıp dedi ki Siz bilirsiŋiz ki tâʾifeleriŋ sultânları ȯnlara saltanat ėderler ve ekâbir ȯnlarıŋ üzerine hükûmet ėderler 
MAT.20.26*ammâ araŋızda böyle olmaz illâ araŋızda büyük olmak isteyen siziŋ hizmetkârıŋız ola 
MAT.20.27*ve araŋızda baş olmak isteyen kuluŋuz ola 
MAT.20.28*nice ki Âdem Oğlu gelmedi ki ȯŋa hizmet oluna illâ hizmet etmeḡe ve niçeleriŋ yoluna cânı fedâ vėrmeḡe geldi 
MAT.20.29*Bu kez ȯnlar Erîhâdan çıkar iken ardınca ʿazîm cemʿiyyet gitdi 
MAT.20.30*ve işte iki aʿmâ ki yol yanında otururlar idi Hazret-i ʿİsânıŋ geçdiḡini işidikde çağırıp ya Rabb Dâvûd Oğlu bize merhamet eyle 
MAT.20.31*ammâ cemʿiyyet ȯnları susuŋ diyẻ ʿitâb ėderler idi ȯnlar ise ziyâdece çağırıp ya rabb Dâvûd oğlu bize merhamet eyle dėrler idi 
MAT.20.32*Hazret-i ʿİsâ dahi durup ve ȯnlara çağırdı ve ne istersiŋiz ki size ėdeyim dedi 
MAT.20.33*ȯnlar dahi ȯŋa dediler ki ya rabb gözlerimiz açılsın 
MAT.20.34*Hazret-i ʿİsâ dahi merhamet ėdip gözlerine dokunduğu gibi gözleri görür oldular da ȯnlar dahi ȯŋa tâbiʿ oldular ∞ 
MAT.21.1*Ve Kuds-i Şerîfe yakın iken hem Cebel ü'z-Zeytûn yanında olan Beyt-Fâcîye geldiḡi zamân Hazret-i ʿİsâ iki telâmîzini gönderip 
MAT.21.2*ȯnlara dedi ki karşᵼŋızda olan kasabaya varıŋ ve teziye bir bağlı dişi eşek kuduğuyla bulasız • ȯnları çözüp baŋa getỉresiz 
MAT.21.3*ve bir kimse size bir nesne dėdiḡi sûretde deyiŋ ki ȯnlar Rabbe lâzımdır ve ȯnları tez göndere 
MAT.21.4*pes bu cümle ȯnuŋ içỉn oldu ki nebîden söylenen ithâm oluna çün dėdi ki 
MAT.21.5*Sihyon kızına deyiŋ ki işte seniŋ melikiŋ halîm ve bir eşeḡe hem semerli dişi eşeḡiŋ yavrusu kuduğa binmiş saŋa geliyor 
MAT.21.6*telâmîz dahi varıp Hazret-i ʿİsâ ȯnlara emr etdiḡi gibi eylediler 
MAT.21.7*ve dişi eşeḡi hem kuduğu getỉrdiler ve üzerinde esvâbını koyup Hazret-i ʿİsâyı üzerlerine oturtdular 
MAT.21.8*ve halkıŋ ekserîsi esvâbını yolda döşedi ve ġayrılar ağaclarıŋ dallarını kesip yolda sererler idi 
MAT.21.9*ve öŋünde varan hem ardınca giden cemʿiyyetler alkışlayıp Dâvûd oğluna hoşaʿnâ Rabbiŋ isminde gelen mütebârek olsun yücelerde hoşaʿnâ dėrler idi 
MAT.21.10*Ve Kuds-i Şerîfe girdiḡi zamân bütün şehir müteharrik olup kimdir bu dėr idi 
MAT.21.11*cemʿiyyetler dahi bu Celîl memleketiniŋ Nâseretinden olan ʿİsâ peyġamberdir dėrler idi 
MAT.21.12*Ȯndan Hazret-i ʿİsâ heykel-ullaha girdikde heykelde alış vėriş ėdenleri hep taşraya kovdu ve sarrâflarıŋ çekmecelerini hem göḡercin satanlarıŋ iskemlelerini yıkdı 
MAT.21.13*ve ȯnlara dedi ki yazılmışdır ki benim beytime beyt-i salavât dėnile ammâ siz ȯnủ hırsız yatağına döndürdüŋüz 
MAT.21.14*o zamân heykelde ȯŋa körler ve kötürümler geldiler de ȯnlara şifâ vėrdi 
MAT.21.15*ammâ baş imâmlar ve kâtibler ȯnuŋ etdiḡi muʿcizâtları ve heykelde Dâvûd oğluna hoşʿannâ diyẻ çağıran oğlancıkları gördüklerinde incindiler 
MAT.21.16*ve ȯŋa dediler ki bunlarıŋ dėdiḡini işidirmisin Hazret-i ʿİsâ dahi ȯnlara dedi ki belî hîç okumadıŋız mı ki oğlancıklarıŋ ve meme emenleriŋ ağzından sübhânıŋı isbât eylediŋ 
MAT.21.17*ve ȯnları koyup ve şehirden Beyt-ʿAnyâya doğru çıkıp orada kondu 
MAT.21.18*Ve sabâh şehre döner iken acıkdı 
MAT.21.19*ve yolda bir incîr ağacını görüp ȯŋa vardı ammâ ȯnda yapraklardan ġayrı bir nesne bulmayıp ȯŋa artık senden ebeden hîç yemiş bitmesin dediḡi gibi incîr ağacı hemēn kurudu 
MAT.21.20*bunủ telâmîz görünce taʿaccüb ėdip bu incîr ağacı ne tez kurudu dediler 
MAT.21.21*Hazret-i ʿİsâ dahi cevâb vėrip ȯnlara dedi ki Hakkan size derim ki eḡer îmânıŋız var ise ve şekk getỉrmezseŋiz hem incîriŋ kıssasını vücuda getỉrebilirsiŋiz hem bu dağa kalk da kendỉŋi deŋize at dėseŋiz vâkiʿ olacakdır 
MAT.21.22*ve her ne ki duʿâ ile isterseŋiz inanıp alasız 
MAT.21.23*Ȯndan heykele gelip taʿlîm ėderken baş imâmlar ve kavmiŋ şeyhleri ȯŋa yanaşıp dediler ki bu nesneleri ne hükûmet ile ėdersin ve saŋa bu hükûmeti kim vėrdi 
MAT.21.24*Hazret-i ʿİsâ ȯnlara cevâb vėrip dedi ki Ben dahi size bir şey sorayım ki eḡer siz baŋa deyivėrirseŋiz ben dahi size bu nesneleri ne hükûmet ile ėderim deyivėririm 
MAT.21.25*Yuhannânıŋ maʿmûdiyyesi nereden idi gökden mi yohsa insânlardan ȯnlar dahi birbiriyle söyleşip dediler ki eḡer gökden diyecek olursak o dahi bize pes niçỉn ȯŋa inanmadıŋız diye 
MAT.21.26*ve eḡer insânlardan diyecek olursak halkdan korkarız zîrâ hepsi Yuhannâyı peyġamber tutarlar 
MAT.21.27*pes Hazret-i ʿİsâya cevâb vėrip biz bilmeziz dediler ol dahi ȯnlara ben de size bu nesneleri ne hükûmet ile ėderim deyivėrmem dedi 
MAT.21.28*imdi ne sanırsıŋız bir âdamıŋ iki oğlu var idi ve evvelkine gelip dedi ki ey oğul var bugün bâğda işle 
MAT.21.29*o ise cevâb vėrip istemem dedi nihâyet ȯndan soŋra peşîmân olup gitdi 
MAT.21.30*ȯndan ikinciye varıp ȯŋa da böyle dedi ol dahi cevâb vėrip nola efendi dedi ammâ gitmedi 
MAT.21.31*ikisinden kanġısı babanıŋ murâdını etmiş olur • ȯŋa evvelki dediler • Hazret-i ʿİsâ ȯnlara dedi ki Hakkan size derim ki gümrükcüler ve kahpeler sizden evvel melekût ü's-semavâta gireler 
MAT.21.32*zîrâ Yuhannâ size birr ü takvânıŋ tarîki ile geldi de ȯŋa inanmadıŋız ammâ gümrükcüler ve kahpeler ȯŋa inandılar ve siz bunủ gördükden soŋra tevbe etmediŋiz ki ȯŋa inanasız 
MAT.21.33*Bir temsîl dahi diŋleyiŋ bir ev sâhibi var idi ki bâğ dikdi ve ȯŋa bir çit çekdi hem içinde bir cenderelik kazdı ve bir kulle yapdı ve ȯnủ baʿzı işçilere kirâya vėrdi ve yola gitdi 
MAT.21.34*ve mahsûlüŋ vakti geldikde kendỉ hizmetkârlarını işçilere gönderdi ki ȯnuŋ mahsûlünü alalar 
MAT.21.35*ammâ işçiler ol hizmetkârları tutup birin döḡdüler ve birin öldürdüler ve birin taşladılar 
MAT.21.36*tekrâr evvelkiden ziyâde ġayrı hizmetkârlar gönderdi de ȯnlar bunlara dahi böyle etdiler 
MAT.21.37*ʿâkıbet ȯnlara kendỉ oğlunu gönderip bârî oğlumdan utanırlar dėr idi 
MAT.21.38*ammâ işçiler oğlu gördüḡü gibi birbirine dediler ki bu vârisdir geliŋ ȯnủ öldürelim ve mîrâsını kabza-yı tasarrufa alalım 
MAT.21.39*ve ȯnủ tutup bâğdan taşraya kodular ve öldürdüler 
MAT.21.40*pes bâğ sâhibi geldiḡi zamân ol işçilere ne eyleye 
MAT.21.41*ȯnlar ȯŋa dėdiler ki ol fâsıkları yavuz helâk eyleye ve bâğı kirâ ile ġayrı işçilere vėre ki ȯŋa vaktince mahsûlünü vėreler 
MAT.21.42*Hazret-i ʿİsâ ȯnlara dedi ki Kitâbda hîç okumadıŋız mı yapᵼcılar redd etdiḡi taş köşe taşı oldu • bu Rabbden olmuşdur da gözlerimizde ʿacîb gelir 
MAT.21.43*ȯnuŋ içỉn ben size derim ki melekût-ullah sizden alına ve bir tâʾifeye vėrile ki ȯnuŋ mahsûlünü getỉre 
MAT.21.44*ve kim ki bu taş üzerine düşerse kırıla hem kimiŋ üzerine düşerse ȯnủ eze 
MAT.21.45*ve baş imâmlar ve Ferîsîler ȯnuŋ temsîlâtını işitdikde ȯnlara kasden söylediḡini duydular 
MAT.21.46*ve ȯnủ tutmağa aradılar ammâ halkdan korkarlar idi zîrâ ȯnủ peyġamber gibi bilirler idi ∞ 
MAT.22.1*Ve Hazret-i ʿİsâ söyledikce tekrâr ȯnlara temsîlât ile söyleyip dedi ki 
MAT.22.2*melekût ü's-semavât bir pâdişâha beŋzer ki kendỉ oğluna düḡün etdi 
MAT.22.3*ve hizmetkârlarını düḡüne daʿvet olunanları çağırmağa gönderdi ammâ ȯnlar gelmeḡe istemediler 
MAT.22.4*tekrâr ġayrı hizmetkârlar gönderip dedi ki daʿvet olunanlara deyiŋ ki işte ben öyle taʿâmımı hâzırladım oğuzlarım ve semirmiş hayvânlarım boğazlandı ve her şey hâzır ve âmâdedir düḡüne geliŋ 
MAT.22.5*ammâ ȯnlar mukayyed olmayıp kimi çiftliḡine kimi bâzergânlığına gitdiler 
MAT.22.6*ve ġayrılar hizmetkârlarını tutup söḡdüler ve öldürdüler 
MAT.22.7*pâdişâh dahi bunủ işitdikde ġazaba vardı ve ʿaskerini gönderip ol kâtilleri helâk etdi ve şehirlerini yakdı 
MAT.22.8*o zamân hizmetkârlarına dedi ki gerçi düḡün hâzırlandı daʿvet olunanlar lâyık deḡiller idi 
MAT.22.9*varıŋ imdi yol ağızlarına gidiŋ ve her kimi bulursaŋız düḡüne çağırıŋ 
MAT.22.10*ol hizmetkârlar dahi yollara çıkıp hep bulduklarını hem íyỉsini hem kötüsünü devşirdiler ve düḡün evi konuklar ile doldu 
MAT.22.11*bu kez pâdişâh konukları görmeḡe girdikde orada bir âdamı gördü ki düḡüne münâsib esvâblar gíymedi idi 
MAT.22.12*ve ȯŋa dedi ki ey dostum düḡün libâsıŋ yoğiken buraya nice girdiŋ ol kimse ise dili tutuldu 
MAT.22.13*o zamân pâdişâh hizmetkârlarına emr etdi ki ayaklarını ellerini bağlayıŋ ve ȯnủ kaldırıp taşraya karaŋlığa bırağıŋ • orada ağlayış ve diş kıcırdaması ola 
MAT.22.14*zîrâ çoğu daʿvet olundu ammâ azı muhtâr oldular 
MAT.22.15*O zamân Ferîsîler varıp ȯnủ söz ile nice tuzağa tutarız diyẻ müşâvere eylediler 
MAT.22.16*ve ȯŋa kendỉ şâkirdlerini Hirodesîler ile gönderdiler ki ȯŋa diyeler biliriz ki sâdıksın ve Allah Teʿâlânıŋ mezhebini hakk üzere öḡredirsin ve kimseden pervâŋ yokdur zîrâ sen kimseniŋ hâtırını gözetmezsin 
MAT.22.17*pes bize deyivėr ne sanırsın kaysere cizye vėrmek câʾizmidir yohsa deḡilmidir 
MAT.22.18*Hazret-i ʿİsâya dahi ȯnlarıŋ şirreti maʿlûm olmağla ey münâfıklar niçỉn beni imtihân ėdersiŋiz dedi 
MAT.22.19*baŋa cizyeniŋ nakdini gösteriŋ ȯnlar dahi ȯŋa bir dînâr sundular 
MAT.22.20*ol dahi ȯnlara dedi ki bu sûret ve bu sikke kimiŋdir 
MAT.22.21*ȯnlar dahi kayseriŋdir dėdiklerinde Hazret-i ʿİsâ dedi ki pes kaysere vâcib nesnelerini kaysere vėriŋ ve Allaha vâcib nesnelerinı Allaha vėriŋ 
MAT.22.22*bunlar dahi bunủ işitdikde taʿaccüb etdiler ve ȯnủ bırağıp gitdiler 
MAT.22.23*Hemēn ol günde ȯŋa Zındîkler geldiler ki ȯnlar kıyâmet yokdur dėrler ve ȯŋa suʾâl ėdip 
MAT.22.24*dediler ki ya muʿallim Mûsâ dedi ki bir kimse evlâdsız mürd olsa ȯnuŋ karındaşı ʿavratını nikâh eylesin de karındaşına nesil kaldırsın 
MAT.22.25*pes yanımızda yedi karındaş var idi ve evvelkisi evlendikden soŋra öldü ve nesil olmamağla ʿavratını kendỉ karındaşına kodu 
MAT.22.26*ikincisi de üçüncüsü de tâ ol yediye dek hep vefât etdiler 
MAT.22.27*ve hepsinden soŋra ʿavrat dahi mürd oldu 
MAT.22.28*pes kıyâmetde ol yediden kimiŋ ʿavratı olur zîrâ hepsiniŋ idi 
MAT.22.29*ammâ Hazret-i ʿİsâ cevâb vėrip ȯnlara dedi ki Hatâ ėdersiŋiz ol eclden ki kitâbları ve kudret-ullahı aŋlamazsıŋız 
MAT.22.30*zîrâ kıyâmetde ne ʿavratlar alına ne vėrile gelmez illâ gökde Allahıŋ melekleri gibi dirler 
MAT.22.31*ve ölüler ikâmetiniŋ husûsunda Allah Teʿâlânıŋ dėdiḡini okumadıŋızmı ki 
MAT.22.32*ben İbrâhîmiŋ İlâhı ve İshâkıŋ İlâhı ve Yaʿkûbuŋ İlâhıyım • Allah Teʿâlâ ölüleriŋ İlâhı deḡildir illâ dirileriŋdir 
MAT.22.33*Cemʿiyyetler dahi bunủ işitmekle ȯnuŋ taʿlîmine taʿaccüb etdiler 
MAT.22.34*ve Ferîsîler işidip ki Zındîkleriŋ ağzını kapadı tecemmuʿ etdiler 
MAT.22.35*ve fukahâdan birisi ȯŋa suʾâl etdi ve imtihân ėdip dedi ki 
MAT.22.36*ey muʿallim Tevrâtıŋ eŋ büyük emri kanġısıdır 
MAT.22.37*Hazret-i ʿİsâ ȯŋa dedi ki Rabbiŋ Allah Teʿâlâyı bütün kalbiŋden ve bütün cânıŋdan hem bütün fikriŋden sevesin 
MAT.22.38*evvelki hem büyük emir budur 
MAT.22.39*buŋa mânende ikincisi budur kendỉ karîbiŋi kendỉŋ gibi sevesin 
MAT.22.40*ve bu iki emirlerde cemîʿ şerîʿatlar ve peyġamberler mündericdir 
MAT.22.41*Ve Ferîsîler müctemiʿ iken Hazret-i ʿİsâ ȯnlara suʾâl ėdip 
MAT.22.42*dedi ki Mesîh içỉn ne sanırsıŋız kimiŋ oğludur • ȯnlar dahi ȯŋa Dâvûduŋdur dėdiler 
MAT.22.43*ve o ȯnlara dedi ki Öyle olsa Dâvud ȯŋa rûhda nice rabb diyẻ ad koyup dedi ki 
MAT.22.44*Rabb rabbime dedi ki tâ ben düşmanlarıŋı ayaklarıŋa basamak koyuncaya dek sağımda otur 
MAT.22.45*pes çün Dâvûd ȯŋa rabb dėr nice ȯnuŋ oğlu olabilir 
MAT.22.46*ve kimse ȯŋa cevâb vėremedi hem ol günden soŋra artık ȯŋa kimse suʾâl etmeḡe cerâʾet etmedi ∞ 
MAT.23.1*Bu kez Hazret-i ʿİsâ cemʿiyyete ve telâmîzine söyleyip 
MAT.23.2*dedi ki Kâtibler ve Ferîsîler Mûsânıŋ minberinde otururlar 
MAT.23.3*pes size her ne ki gözediŋ dėrler ise gözediŋ ve ėdiŋ ammâ ȯnlarıŋ ʿamellerine göre etmeŋ zîrâ söylerler ammâ etmezler 
MAT.23.4*çün ağır ve götürülmez yükler bağlarlar ve âdamlarıŋ omuzlarına yükledirler ammâ ȯnları parmak ile bile depretmek istemezler 
MAT.23.5*ve cümle ʿamellerini âdamlara görünmek içỉn ėderler zîrâ hamâʾillerini açarlar ve esvâblarınıŋ eteklerini uzadırlar 
MAT.23.6*ve ziyâfetlerde sedirleri hem cemâʿatlerde baş kürsîlerde severler 
MAT.23.7*ve çârşᵼlarda selâmları ve âdamlardan hoca hoca diyẻ tesmiye olunmalarını severler 
MAT.23.8*ammâ siz hoca diyẻ tesmiye olunmaŋ zîrâ hocaŋız birdir yaʿnî Mesîh ve siz hepiŋiz karındaşlarsıŋız 
MAT.23.9*ve yerde hîç kimseye babamızdır dėmeŋ zîrâ Babaŋız birdir ki semavâtdadır 
MAT.23.10*ve muʿallimler diyẻ tesmiye olunmaŋ zîrâ muʿallimiŋiz birdir yaʿnî Mesîh 
MAT.23.11*ve siziŋ eŋ büyüḡü çâkeriŋiz olsun 
MAT.23.12*pes her kim tereffuʿ ėderse tenezzül oluna ve her kim tenezzül tereffuʿ oluna 
MAT.23.13*ammâ Vay size ey mürâʾî kâtibler ve Ferîsîler zîrâ siz âdamlarıŋ öŋünde melekût ü's-semavâtı kaparsıŋız ȯŋa mebnî ki girmezsiŋiz ve girecekleri girmeḡe komazsıŋız 
MAT.23.14*Vay size ey mürâʾî kâtibler ve Ferîsîler dul karılarıŋ evlerini yersiŋiz ve bunủ ėdersiŋiz namâzlar uzatmanıŋ bahânesiyle • ȯnuŋ içỉn dahi beter kazâyı çekersiŋiz 
MAT.23.15*Vay size ey mürâʾî kâtibler ve Ferîsîler zîrâ siz bir dîne dahîli ėdinmek içỉn berr ü bahri dolaşırsıŋız ve dahîli olunca ȯnủ sizden iki kat ziyâde cehennemli ėdersiŋiz 
MAT.23.16*Vay size kör kılağuzlar ki bir kimse heykel ile yemîn etse {nesne} yokdur ammâ eḡer heykeliŋ altᵼnı ile yemîn etdi ise vefâ etmelidir dersiŋiz 
MAT.23.17*ey sefîhler ve aʿmâlar kanġısı aʿlâdır altᵼn mı yohsa altᵼnı takdîs ėden heykel mi 
MAT.23.18*ve dahi bir kimse mezbah ile yemîn etse nesne yok ammâ üzerinde olan kurbân ile yemîn etse vefâ etmelidir dersiŋiz 
MAT.23.19*ey sefîhler ve aʿmâlar kanġısı aʿlâdır kurbân mı yohsa kurbânı takdîs ėden mezbah mı 
MAT.23.20*pes her kim mezbah ile yemîn ėderse ȯnuŋ ile {ve} üzerinde olan cümle nesneler ile yemîn ėder 
MAT.23.21*ve heykel ile yemîn ėden ȯnuŋ ile ve içinde sâkin olan ile yemîn eyler 
MAT.23.22*ve semâ ile yemîn ėden Allahıŋ kürsîsi ile ve üzerinde oturan ile yemîn ėder 
MAT.23.23*Vay size ey mürâʾî kâtibler ve Ferîsîler zîrâ siz naʿneʿ ve raziyâne ve kimnonuŋ ʿöşrünü vėrirsiŋiz ve şerîʿatıŋ ağır nesnelerini terk ėdersiŋiz yaʿnî hükmü ve merhameti ve îmânı ki öbűrlerini bırakmayıp bu nesneleri de etmek gerek idiŋiz 
MAT.23.24*kör kılağuzlar ki sivri siŋeḡi süzersiŋiz ve deveyi yutarsıŋız 
MAT.23.25*Vay size ey mürâʾî kâtibler ve Ferîsîler zîrâ tasıŋ ve çanağıŋ taşrasını silersiŋiz ammâ ȯnlarıŋ içi ġasıb ve perhîzsizlik ile doludur 
MAT.23.26*ey kör Ferîsî evvelâ tasıŋ ve çanağıŋ içerỉsin sil tâ kim taşrası dahi pâk ola 
MAT.23.27*Vay size ey mürâʾî kâtibler ve Ferîsîler zîrâ badânalı mezârlara beŋzersiŋiz ki taşrada güzel görünürler ammâ içleri ölüleriŋ kemỉkleri ve her murdârlık ile doludur 
MAT.23.28*siz dahi böyle zâhiren âdamlara sâdık görünürsüŋüz ammâ bâtınıŋız pür riyâ ve zulümdür 
MAT.23.29*Vay size ey mürâʾî kâtibler ve Ferîsîler ki peyġamberleriŋ mezârlarını binâ ėdip sâdıklarıŋ türbelerini tezyîn kılarsıŋız 
MAT.23.30*ve dersiŋiz ki eḡer biz ecdâdımızıŋ zamânında olsaydık biz ȯnlara enbiyâyı öldürmekde şerîk olmazdık 
MAT.23.31*imdi enbiyâyı öldürenleriŋ oğulları olduğuŋuza siz kendỉ üzerleriŋize şehâdetlik ėdip 
MAT.23.32*hemân ecdâdıŋızıŋ ölçeḡini doldurursuŋuz 
MAT.23.33*Ey yılanlar engerek yılanlarınıŋ nesli nice kâbil ki cehennem ʿazâbından kurtulasız 
MAT.23.34*ȯnuŋ içỉn işte ben size enbiyâ ve ʿulemâ ve küttâb göndereyim ve ȯnlardan baʿzılarını öldüresiz ve salb ėdesiz ve ȯnlardan baʿzılarına cemâʿatleriŋizde deḡnek çalasız ve ȯnları şehir-be-şehir ıtrâd ėdesiz 
MAT.23.35*tâ kim yer üzerine dökülmüş cümle sâdıklaruŋ kanı üzeriŋize düşe • sâdık Hâbiliŋ kanından tâ mezbah ve heykel arasında öldürdüḡüŋüz Berâhiyâ oğlu Zekeriyânıŋ kanına varınca 
MAT.23.36*hakkan size derim ki bu cümle nesneler bu tâʾife üzerine gelecekdir 
MAT.23.37*Yerûşâlîm Yerûşâlîm ki enbiyâyı öldürürsün ve mürselleriŋi taşlarsın • kaç kerre oğullarıŋı tavuk kendỉ pilîçlerini kanadları altına devşirdiḡi gibi devşirmek ister idim de siz istemediŋiz 
MAT.23.38*işte beytiŋiz metrûk ola 
MAT.23.39*zîrâ ben size derim ki bundan soŋra beni görmeyeceksiŋiz tâ siz Rabbiŋ ismi ile gelen mütebârek olsun deyinceye dek ∞ 
MAT.24.1*Ve Hazret-i ʿİsâ heykelden çıkıp taşraya gitdikde ȯnuŋ telâmîzi ȯŋa heykel binâlarını göstermek içỉn yanaşdılar 
MAT.24.2*ammâ Hazret-i ʿİsâ ȯnlara dedi ki bu cümle nesneleri görmezmisiŋiz • hakkan size derim ki burada taş üstünde taş kalmayacakdır ki yıkılmaya 
MAT.24.3*ȯndan Zeytûn Dağı üzerinde oturduğu zamân telâmîz ȯŋa tenhâca yanaşıp dėdiler ki bu nesneler ne zamân vâkiʿ olacakdır deyivėr ve seniŋ gelişiŋe ve dünyâ âhirine ʿalâmet ne ola 
MAT.24.4*Hazret-i ʿİsâ dahi ȯnlara cevâb vėrip dedi ki Sakınıŋ ki sizi kimse ıdlâl etmeye 
MAT.24.5*zîrâ niçesi benim ismim ile gelip ben mesîhim diyẻ çoğunu ıdlâl ėdeceklerdir 
MAT.24.6*siz cenkler dahi ve cenkleriŋ haberlerini işitdiḡiŋiz zamân sakınıŋ şaşmaŋ zîrâ bu cümle nesneler vâkiʿ olmak gerekdir ammâ dahi âhir zamân olmaz 
MAT.24.7*bir millet bir ġayrı millet üzerine ve bir memleket bir ġayrı memleket üzerine kalka ve çok yerlerde kahtlar ve tâʿûnlar ve zelzeleler ola 
MAT.24.8*ammâ bu cümle şeyler elemleriŋ ibtidâsıdır 
MAT.24.9*o zamân sizi eziyyetlere teslîm ėdecekler ve öldürürler hem benim ismim içỉn cümle tâʾifelerden mabġûz olasız 
MAT.24.10*ve o zamân çoğu müteşekkik olur hem birbirine hıyânet ėdip birbirine tabaġuz ėdeler 
MAT.24.11*ve niçe yalan peyġamberleri kalkalar da çoğunu ıdlâl ėdeler 
MAT.24.12*ve zulüm çoğaldığı içỉn çoğunuŋ meveddeti sovuya 
MAT.24.13*ammâ âhire dek dayanan halâs bula 
MAT.24.14*Ve bu melekûtuŋ İncîli bütün ʿâlemde cümle tâʾifelere şehâdet içỉn vaʿz oluna da o zamân âhir zamân gelecekdir 
MAT.24.15*pes kaçanki Dâniyâl peyġamberiŋ söylediḡi harâblığıŋ kerîhesiniŋ mukaddes yerde konulduğunu görürseŋiz • okuyan bir-hoş fehm etsin 
MAT.24.16*o zamân Yahûdâ vilâyetinde olanlar dağlara kaçsınlar 
MAT.24.17*eviŋ damı üzerinde olan kendỉ eviniŋ içinden bir şey almağa inmesin 
MAT.24.18*ve tarlada olan kendỉ esvâbını almağa gėrỉ dönmesin 
MAT.24.19*vay ol günlerde gebe olanlara ve emzirenlere 
MAT.24.20*ve duʿâ eyleyiŋ ki firârıŋız kışda ve sebt gününde olmaya 
MAT.24.21*zîrâ o zamân şöyle ʿazîm musîbet ola ki dünyânıŋ ibtidâsından berỉ ve şimdiye deḡin ne oldu ne olacakdır 
MAT.24.22*ve eḡer ol günler taksîr olunmasalar hîç bir beşer kurtulmazdı ammâ ol günler muhtârlarıŋ hâtırı içỉn taksîr olunur 
MAT.24.23*O zamân bir kimse size dėse ki işte mesîh bunda ya ȯndadır inanmaŋ 
MAT.24.24*zîrâ yalan mesîhleri ve yalan peyġamberleri kalkalar ve ʿazîm âyât ve muʿcizâtlar ėdeler şöyle ki kâbil olaydı muhtârları da ıdlâl ėderler idi 
MAT.24.25*işte ben bunủ size pėşîn söyledim 
MAT.24.26*pes eḡer size dėrlerse ki işte beriyyededir çıkmayıŋ işte hücrelerdedir inanmaŋ 
MAT.24.27*zîrâ nice ki berk maşrıkdan çıkıp tâ mağribe görünür İbnü'l-İnsânıŋ gelişi dahi böyle ola 
MAT.24.28*zîrâ her nerede leşe var ise oraya kartallar cemʿ olalar 
MAT.24.29*ve teziye ol günleriŋ musîbetinden soŋra güneş tutula ve ay kendỉ ziyâsını vėrmeye ve yıldızlar gökden düşeler hem göḡüŋ kuvvetleri sarsılalar 
MAT.24.30*ve o zamân gökde İbnü'l-İnsânıŋ ʿalâmeti görüne hem o zamân yeriŋ cümle milletleri yas çekeler ve İbnü'l-İnsânıŋ göḡüŋ bulutları üzerinde kuvvet ve ʿazîm ʿizzet ile geldiḡini göreler 
MAT.24.31*ve o kendỉ meleklerini sûrüŋ ʿazîm savtıyla göndere de ȯnlar kendỉ muhtârlarını etrâf-ı erbaʿadan göḡüŋ bir ucundan tâ öbűr ucuna dek düşüreler 
MAT.24.32*Pes bu temsîli incîrden öḡreniŋ • kaçanki ȯnuŋ dalları tâze olur ve yaprakları tomurcuklanır bilirsiŋiz ki yaz yakındır 
MAT.24.33*siz dahi böyle kaçanki bu cümle nesneleri görürseŋiz biliŋ ki yakın ve kapᵼdadır 
MAT.24.34*hakkan size derim ki cümle bu nesneler vâkiʿ olmayınca bu devir zâʾil olmaz 
MAT.24.35*semâ ve arz zâʾil olalar ammâ benim kelâmım hîç zâʾil olmaz 
MAT.24.36*nihâyet ol gün ve ol sâʿat ne zamân olacağını kimse bilmez • gökdeki melekler bile bilmezler illâ yalıŋız Babam bilir 
MAT.24.37*Pes Nûh günleri olduğu gibi İbnü'l-İnsânıŋ gelişi dahi böyle ola 
MAT.24.38*zîrâ tûfândan evvel olan eyyâmda tâ Nûh sefîneye girinceye dek yeyip içdikleri ve ʿavratlar alıp vėrdikleri 
MAT.24.39*ve tâ ȯnları hep götüren tûfân gelinceye dek hîç duymadıkları gibi yine İbnü'l-İnsânıŋ gelişi dahi böyle ola 
MAT.24.40*o zamân tarlada olan iki kişiden biri alına ve biri koyuvėrile 
MAT.24.41*iki ʿavrat deḡirmende öḡüdeler biri alına ve biri koyuvėrile 
MAT.24.42*pes uyanık oluŋ zîrâ Rabbiŋiziŋ kanġı sâʿatde geleceḡini bilmezsiŋiz 
MAT.24.43*ammâ bunủ biliŋ ki eḡer ev sâhibi hırsızıŋ ne nöbetde geleceḡini bileydi uyanık olurdu ve evini deldirmezdi 
MAT.24.44*ȯnuŋ içỉn siz dahi hâzır oluŋ zîrâ İbnü'l-İnsân sanmadığıŋız sâʿatde gelecekdir 
MAT.24.45*Kimdir ol sâdık ve ʿakıllı hizmetkâr ki ağası ȯnủ kendỉ ev halkı üzerine nasb eyledi ki ȯnlara vaktince nafaka vėre 
MAT.24.46*ne mutlu ol hizmetkâra ki ağası geldiḡi zamân ȯnủ böyle etmede bula 
MAT.24.47*hakkan size derim ki ȯnủ cümle mâlı üzerine nasb eyleye 
MAT.24.48*ammâ eḡer ol hizmetkâr şirrîr olup kalbinde dėrse de ağam geç gelir 
MAT.24.49*o kendỉ kapᵼ yoldaşlarını döḡmeḡe başlayıp ve sarhoşlar ile yeyip içse 
MAT.24.50*ol hizmetkârıŋ ağası ȯŋa ummadığı günde ve bilmediḡi sâʿatde gele 
MAT.24.51*o ȯnủ iki şakk ėdip ȯnuŋ nasîbini mürâʾîler ile koya • orada ağlayış ve dişler kıcırdaması ola ∞ 
MAT.25.1*O zamân melekût ü's-semavât on kızlara müteşâbih olur ki kendỉ kandîllerini alıp güyegünüŋ istikbâline çıkdılar 
MAT.25.2*ve ȯnlardan beşi ʿakıllı ve beşi sefîh idiler 
MAT.25.3*sefîhler kandîllerini alıp yağı bile almadılar idi 
MAT.25.4*ammâ ʿakıllılar kandîlleriyle bile kablarında yağ dahi aldılar idi 
MAT.25.5*bu kez güyegü eḡlenir iken hepsiniŋ uykusu gelip nâʾim oldular 
MAT.25.6*ve nısfü'l-leylde işte güyegü geliyor karşᵼsına çıkıŋ diyẻ bir çağırış oldu 
MAT.25.7*o zamân ol kızlar hepsi uyanıp kandîllerini düzdüler 
MAT.25.8*ve sefîhler ʿakıllılara dediler ki bize yağıŋızdan vėriŋ zîrâ kandîllerimiz söyünür 
MAT.25.9*ammâ ʿakıllılar cevâb vėrip dediler ki yok soŋra ne bize ne size yetişir • varıŋ satıcılardan satᵼn alıŋ 
MAT.25.10*bu kez ȯnlar satᵼn almağa gider iken güyegü geldi ve hâzır olanlar ȯnuŋla bile düḡüne girdikden soŋra kapᵼ kapandı 
MAT.25.11*ȯndan soŋra öbűr kızlar dahi gelip efendi efendi aç bize dediler 
MAT.25.12*ammâ o cevâb vėrip ȯnlara dedi ki hakkan size dėrim ki sizi bilmem 
MAT.25.13*ȯnuŋ içỉn uyanık oluŋ zîrâ İbnü'l-İnsânıŋ kanġı günde ve kanġı sâʿatde geleceḡini bilmezsiŋiz 
MAT.25.14*Zîrâ o bir âdam gibidir ki yola çıkar iken hizmetkârlarını çağırıp mâlını ȯnlarıŋ eline vėrdi 
MAT.25.15*ve birine beş yük vėrir ve birine iki yük ve birine bir yük akçe her biriniŋ istiʿdâdına göre vėrdi ve bilâ-teʾhîr yola gitdi 
MAT.25.16*bu kez beş yükü olan varıp ve ȯnlar ile kesb ėdip ġayrı beş yük kazandı 
MAT.25.17*iki yükü alan dahi böyle ġayrı iki yük kazandı 
MAT.25.18*ammâ biri alan varıp ve efendisiniŋ akçesini yere gömüp sakladı 
MAT.25.19*ve niçe zamândan soŋra ol hizmetkârlarıŋ efendisi ʿavdet etdikde ȯnlar ile muhâsebe gördü 
MAT.25.20*ve ol beş yükü alan kimse gelip ġayrı beşini öŋüne koyup dėdi ki efendi sen elime beş yük vėrdiŋ işte ȯnlardan ġayrı beşini dahi kazandım 
MAT.25.21*efendisi dahi ȯŋa dėdi ki âferîn ey íyỉ ve doğru hizmetkâr sen az nesnede sâdık idiŋ • ben seni çok şeyler üzerine nasb ėdeyim • efendiŋiŋ şenliḡine gir 
MAT.25.22*ȯndan ol iki yükü alan dahi gelip dedi ki efendi sen elime iki yük vėrdiŋ • işte ȯnlardan artık ikisini dahi kazandım 
MAT.25.23*efendisi ȯŋa dedi ki âferîn ey íyỉ ve doğru hizmetkâr sen az nesnede sâdık idiŋ • ben seni çok şey üzerine nasb ėdeyim • efendiŋiŋ şenliḡine gir 
MAT.25.24*soŋra ol bir yükü alan dahi gelip dedi ki efendi ben bilirdim ki sen serd âdamsın ki ekmediḡiŋ yerden biçersin ve saçmadığıŋ yerden devşirirsin 
MAT.25.25*bu husûsdan korkdum da varıp seniŋ yüküŋü yere sakladım işte varıŋı al 
MAT.25.26*efendisi cevâb vėrip ȯŋa dedi ki birre heybet ve tenbel hizmetkâr sen bildiŋ ki ekmediḡim yerden biçerim ve saçmadığım yerden devşiririm 
MAT.25.27*ȯnuŋ içỉn saŋa düşer idi ki akçemi sarrâflarıŋ eline koyasın da ben geldiḡim zamân varımı ribh ile alırdım 
MAT.25.28*bu yükü ȯndan alıŋ ve ȯnủ on yükü olana vėriŋ 
MAT.25.29*zîrâ varlıklıya vėrile de ȯŋa ziyâdesi ola ammâ yoklukludan olancası bile alına 
MAT.25.30*ve fâʾidesiz hizmetkârı taşra karaŋlığa bırağıŋ • orada ağlayış ve dişler kıcırdaması ola 
MAT.25.31*Pes İbnü'l-İnsân kendỉ ʿizzetinde cümle mukaddes melekler ile geldiḡi zamân kendỉ celâliniŋ kürsîsi üzerinde otura 
MAT.25.32*ve cümle ecnâs âdam huzûrunda haşr oluna da ȯnları birbirinden ayıra nice ki çoban koyunları erkeçlerden ayırıp 
MAT.25.33*koyunları sağına ve erkeçleri soluna koyar 
MAT.25.34*o zamân pâdişâh sağında olanlara diyẻ ki geliŋ Babamıŋ mübârekleri dünyâ teʾsîs olunaldan berỉ size hâzırlanmış melekûtu tasarruf eyleyiŋ 
MAT.25.35*zîrâ ben aç idim ve siz baŋa yedirdiŋiz susuz idim ve siz baŋa içirdiŋiz ġarîb idim ve siz beni kabûl etdiŋiz 
MAT.25.36*çıplak idim ve siz baŋa gíydirdiŋiz hasta idim ve beni ʿiyâdet etdiŋiz zindânda idim ve baŋa geldiŋiz 
MAT.25.37*o zamân sâdıklar cevâb vėrip diyeler ki biz sizi ne zamân aç gördük de saŋa yedirdik ya susuz görüp saŋa içirdik 
MAT.25.38*ve seni ne zamân ġarîb görüp kabûl etdik ya çıplak görüp saŋa gíydirdik 
MAT.25.39*ve seni ne zamân hasta ya zindânda görüp saŋa geldik 
MAT.25.40*pâdişâh dahi cevâb vėrip ȯnlara diyẻ ki Hakkan size dėrim ki bu benim eŋ küçük karındaşlarımdan birine ne ki etdiŋiz ise baŋa etdiŋiz 
MAT.25.41*hem o zamân solunda olanlara da diyẻ ki Ey melʿûnlar varıŋ benden • şeytâna ve ȯnuŋ meleklerine hâzırlanmış cehennem âteşine gidiŋ 
MAT.25.42*zîrâ ben aç idim ve baŋa yedirmediŋiz susuz idim ve baŋa içirmediŋiz 
MAT.25.43*ġarîb idim ve beni kabûl etmediŋiz çıplak idim ve baŋa gíydirmediŋiz hasta ve zindânda idim ve beni ʿiyâdet etmediŋiz 
MAT.25.44*o zamân ȯnlar dahi cevâb vėrip diyeler ki efendi biz seni ne zamân aç ya susuz ya ġarîb ya çıplak ya hasta ya zindânda gördük ve saŋa hizmet etmedik 
MAT.25.45*o zamân o ȯnlara cevâb vėrip diyẻ ki Hakkan size dėrim ki bu eŋ küçüklerden birine ne ki etmediŋiz ise baŋa da etmediŋiz 
MAT.25.46*ve bunlar ise ebedî ʿazâba ve sâdıklar ise ebedî hayâta gideler ∞ 
MAT.26.1*Ve oldu ki Hazret-i ʿİsâ bu kelimâtı bitirdikden soŋra kendỉ şâkirdlerine dedi ki 
MAT.26.2*Malûmuŋuzdur ki iki günden soŋra fısh bayrâmı olacakdır ve İbnü'l-İnsân salb olunmak içỉn teslîm olunacakdır 
MAT.26.3*o zamân baş imâmlar ve kâtibler ve kavmiŋ şeyhleri Kayâfâ nâm imâm-ı ʿazamıŋ havlîsine cemʿ oldular 
MAT.26.4*ve Hazret-i ʿİsâyı hîle ile tutup öldürtmek içỉn müşâvere eylediler 
MAT.26.5*lakin bayrâmda olmaz dėrler idi tâ ki halk arasında fitne olmaya 
MAT.26.6*Bu kez Hazret-i ʿİsâ Beyt-ʿAnyâda Simʿun ebrasıŋ evinde iken 
MAT.26.7*ȯŋa bir ʿavrat geldi ki pek kıymetli bir hokka ʿıtrı var idi ve ȯnủ oturan Hazret-i ʿİsânıŋ başına dökdü 
MAT.26.8*telâmîzi dahi bunủ gördükde rencîde oldular ve bu isrâf neye yarar dėdiler 
MAT.26.9*zîrâ bu ʿıtrı bahâlı satılmak ve bahâsı fukarâya vėrilmek kâbil idi 
MAT.26.10*ammâ Hazret-i ʿİsâ bunủ duyup ȯnlara dedi ki bu ʿavratı ki baŋa hayr iş işledi niçỉn incidirsiŋiz 
MAT.26.11*zîrâ fukarâ dâʾimâ siziŋle olur ammâ ben siziŋle dâʾimâ deḡilim 
MAT.26.12*çün bu ʿavrat benim cesedim üzerine bu ʿıtırı cenâzeliḡim içỉn dökdü 
MAT.26.13*hakkan size dėrim ki bütün âlemde her nerede ki bu İncîl tebşîr olunursa bunuŋ etdiḡi dahi zikr-i cemîl içỉn hikâyet oluna 
MAT.26.14*O zamân on ikiden birisi Yahûdâ İsharyotî nâm kimesne baş imâmlara varıp 
MAT.26.15*ȯnlara dedi ki baŋa ne vėrirsiŋiz de ben ȯnủ eliŋize teslîm ėdeyim ȯnlar dahi ȯŋa otuz şekel gümüş tartdılar 
MAT.26.16*ve ol zamândan ȯnủ teslîm etmeḡe fursat arayordu 
MAT.26.17*Bu kez fetîriŋ evvelki gününde telâmîz Hazret-i ʿİsâya gelip ȯŋa dėdiler ki nerede istersin ki saŋa fısh bayrâmınıŋ yemeḡini hâzırlayalım 
MAT.26.18*ol dahi dedi ki şehre falân kimseye varıŋ da ȯŋa deyiŋ ki hoca dėr ki benim vaktim yakındır seniŋ eviŋde fısh bayrâmını telâmîzim ile ėdeyim 
MAT.26.19*telâmîz dahi Hazret-i ʿİsânıŋ ȯnlara ısmarladığı gibi eyleyip fısh bayrâmınıŋ yemeḡini hâzırladılar 
MAT.26.20*Ve ahşâm olunca ol dahi on iki ile sofraya oturdu 
MAT.26.21*ve ȯnlar yeyirken Hazret-i ʿİsâ dedi ki hakkan size dėrim ki sizden biriŋiz beni teslîm ėdecekdir 
MAT.26.22*ve ȯnlar pek tâssalanıp ȯnlardan her biri benmiyim ya rabb dėmeḡe başladıkda 
MAT.26.23*ol dahi cevâb vėrip dėdi ki benim ile elini sahâna batıran beni teslîm ėdecekdir 
MAT.26.24*tahkîk İbnü'l-İnsân gider nice ki ȯnuŋ hakkında yazıldı ammâ vay ol âdama ki ȯnuŋ vâsıtasıyla İbnü'l-İnsân teslîm oluna • ȯŋa dahi evlâ olurdu ki hîç doğmamış olaydı 
MAT.26.25*ve ȯnủ teslîm ėden Yahûdâ ya rabb benmiyim suʾâl etdikde ol dahi ȯŋa sen söylediŋ dėdi 
MAT.26.26*bu kez ȯnlar yeyir iken Hazret-i ʿİsâ etmeḡi alıp ve bereketleyip paraladıkda vėrdi de Alıŋ yeyiŋ bu benim cesedimdir dėdi 
MAT.26.27*ȯndan kâseyi alıp ve şükr ėdip ȯnlara vėrdi de Bundan hepiŋiz içiŋ dėdi 
MAT.26.28*zîrâ bu benim kanımdır şul ʿahd-i cedîdiŋ kanı ki çok kimseleriŋ yoluna günâhlara mağfiret içỉn dökülür 
MAT.26.29*pes ben size dėrim ki bundan soŋra bu asmanıŋ meyvesinden artık içmeyeyim tâ ol güne dek ki ȯnủ siziŋle Babamıŋ melekûtunda yeŋi içeceḡim 
MAT.26.30*ve tesbîh okudukdan soŋra Cebel-i Zeytûna çıkdılar 
MAT.26.31*o zamân Hazret-i ʿİsâ ȯnlara dėdi ki Siz hepiŋiz bu gėcede baŋa şekk getỉreceksiŋiz zîrâ mastûrdur ki ben çobanı urayım da sürűnüŋ koyunları perâkende olalar 
MAT.26.32*ammâ ben ihyâ olunduğumdan soŋra sizden evvel Celîle varayım 
MAT.26.33*Betrus dahi cevâb vėrip ȯŋa dedi ki eḡer hepsi saŋa şekk getỉrseler de ben saŋa hîç şekk getỉrmem 
MAT.26.34*Hazret-i ʿİsâ ȯŋa dedi ki Hakkan saŋa dėrim ki hemēn bu gėce huros ötmezden evvel sen beni üç kerre inkâr ėdeceksin 
MAT.26.35*Betrus ȯŋa dedi ki eḡer baŋa seniŋle ölmek lâzım olursa da seni inkâr etmem cümle telâmîz dahi böyle dediler 
MAT.26.36*O zamân Hazret-i ʿİsâ ȯnlarıŋ ile Cesemâniyyet nâm bir karyeye geldikde telâmîze dėdi ki ben oraya varıp namâz kılıncaya dek siz bunda oturuŋ 
MAT.26.37*ve Betrus ile Zebedîniŋ iki oğullarını bile alıp mahzûn ve ziyâdesiyle müteʾellim olmağa başladı 
MAT.26.38*o zamân Hazret-i ʿİsâ ȯnlara dėdi ki benim cânım ziyâdesiyle mahzûndur tâ ölüme dek • burada duruŋ ve benim ile uyanık oluŋ 
MAT.26.39*ve biraz ilerỉ vardıkda yüzüne düşüp ve duʿâ ėdip dedi ki Ey Babam mümkin ise bu kâse benden geçsin nihâyet benim istediḡim gibi olmasın illâ istediḡiŋ gibi olsun 
MAT.26.40*ȯndan telâmîze gelip ȯnları uyur buldu ve Betrusa dedi ki böyle mi benim ile bir sâʿat uyanık olmağa kâdir deḡil idiŋiz 
MAT.26.41*uyanık oluŋ ve namâz kılıŋ ki vesveseye düşmeyesiz zîrâ rûh hâzır ammâ cesed zaʿyıfdır 
MAT.26.42*tekrâr ikinci kerre varıp ve duʿâ ėdip dėdi ki Babam eḡer mümkin deḡil ise ki ben bu kâseyi içmeyince benden geçe murâd-ı şerîfiŋ olsun 
MAT.26.43*ȯndan tekrâr gelip ȯnları uyur buldu zîrâ gözleri ağırlanmış idi 
MAT.26.44*ve ȯnları bırağıp tekrâr gitdi de üçüncü kerre namâz kılıp hemân o sözleri söyledi 
MAT.26.45*o zamân telâmîzine gelip ȯnlara dedi ki şimden soŋra uyuyuŋ ve râhat oluŋ işte İbnü'l-İnsân günâhkârlarıŋ eline vėrilecek sâʿat yaklaşdı 
MAT.26.46*kalkıŋ gidelim işte beni teslîm ėden yakındır 
MAT.26.47*Ve o dahi söyler iken işte on ikiden birisi olan Yahûdâ geldi ve bilesince baş imâmlardan ve kavmiŋ şeyhleriŋ tarafından gönderilen kılıclar ve sopalar ile ʿazîm bölük 
MAT.26.48*ve ȯnủ teslîm ėden ȯnlara bir nişân vėrip kimi öpersem ȯnủ tutuŋ dedi 
MAT.26.49*ve fi'l-hâl Hazret-i ʿİsâya yanaşıp ȯŋa selâm ʿaleyk ey muʿallim diyẻ ȯnủ öpdü 
MAT.26.50*Hazret-i ʿİsâ dahi dedi ki ey dostum neye geldiŋ • o zamân ol kimseler Hazret-i ʿİsâya yanaşıp üzerine ellerini saldılar da ȯnủ tutdular 
MAT.26.51*ve işte Hazret-i ʿİsâ ile olanlardan biri eli uzadıp kılıcını çıkardı ve baş imâmıŋ hizmetkârını urup kulağını kesdi 
MAT.26.52*o zamân Hazret-i ʿİsâ ȯŋa kılıcıŋı yerine ko dėdi zîrâ her kim kılıca yapışırsa kılıc ile helâk olacakdır 
MAT.26.53*sanırmısın ki ben Babama yalvarmağa kâdir deḡilim ki baŋa buraya oniki efvâc melâʾikeden ziyâde ihzâr ėde 
MAT.26.54*ammâ kitâblar nice itmâm olunurlar ki böyle olmak gerekdir 
MAT.26.55*Ol sâʿatde Hazret-i ʿİsâ cemʿiyyete dedi ki siz beni tutmağa hırsız üzerine gibi kılıclar ve sopalar ile çıkdıŋız • ben her gün yanıŋızda heykelde taʿlîm ėdip oturur idim de beni tutmadıŋız 
MAT.26.56*ammâ bu cümle ȯnuŋ içỉn vâkiʿ oldu ki enbiyânıŋ kitâbları itmâm oluna • o zamân cümle telâmîz ȯnủ bırağıp kaçdılar 
MAT.26.57*Bu kez Hazret-i ʿİsâyı tutan kimseler baş imâm Kayâfâya götürdüler ki orada kâtibler ve şeyhler cemʿ oldular idi 
MAT.26.58*Betrus dahi ırakdan tâ baş imâmıŋ havlîsine dek giderdi ve içerỉ girip soŋunu göreyim diyẻ hizmetkârlar ile oturdu 
MAT.26.59*ve baş imâmlar ile şeyhler ve cümle mahfil Hazret-i ʿİsâyı öldürtmek içỉn bir yalan şâhidliḡi ararlar idi 
MAT.26.60*ammâ hîç bulamadılar idi • eḡerçi çok yalan şâhidleri yaklaşdılar idi ise de bulamadılar ammâ ʿâkıbet iki yalan şâhid gelip 
MAT.26.61*dėdiler ki bu âdam ben heykel-ullahı bozmağa ve üç günüŋ içinde tekrâr yapmağa kâdirim dėdi 
MAT.26.62*o zamân baş imâm kalkıp ȯŋa dėdi ki bunlarıŋ seniŋ üzeriŋe etdikleri şehâdetine hîç cevâb vėrmez{mi}sin 
MAT.26.63*ammâ Hazret-i ʿİsâ sükut ėderdi ve baş imâm ȯŋa tekrâr dedi ki saŋa Hayy Allah Teʿâlâ hakkı içỉn ând vėririm ki İbn-Ullah el-Mesîh senmisin bize beyân ėdesin 
MAT.26.64*Hazret-i ʿİsâ dahi ȯŋa Sen söylediŋ dėdi belki size dėrim ki bundan soŋra İbnü'l-İnsânıŋ Kuvvet ü'l-Hayyanıŋ sağında oturduğunu ve göḡüŋ bulutları üzerinde geldiḡini göreceksiz 
MAT.26.65*o zamân libâslarını yırtıp dedi ki küfür söyledi dahi şâhidler bize ne lâzım işte hâlen siz ȯnuŋ küfrünü işitdiŋiz 
MAT.26.66*ne dersiŋiz ȯnlar dahi cevâb vėrip katle müstahakkdır dėdiler 
MAT.26.67*o zamân yüzüne tükürüp ȯŋa tabancalar çaldılar ġayrılar dahi ȯŋa deḡnekler ile urup 
MAT.26.68*ya Mesîh seni uran kimdir beyân eyle dėrler idi 
MAT.26.69*Betrus ise havlîniŋ taşrasında otururdu • bir câriye ȯŋa yanaşıp sen dahi Celîlli ʿİsâ ile idiŋ dėdi 
MAT.26.70*ammâ o cümleniŋ huzûrunda inkâr ėdip sen ne dėdiḡiŋi ben bilmem dėdi 
MAT.26.71*ve kapᵼ öŋüne çıkdığı zamân bir ġayrı câriye ȯnủ gördükde orada hâzır bulunanlara bu dahi Nâseretli ʿİsâ ile idi dedi 
MAT.26.72*ammâ o tekrâr yemîn ile inkâr ėdip ben ol âdamı bilmem dėdi 
MAT.26.73*ve bir azdan soŋra hâzır olanlar yanaşıp Betrusa gerçek sen de ȯnlardansın zîrâ söyleyişiŋden bellidir dėdiler 
MAT.26.74*o zamân bed duʿâ ve yemîn etmeḡe başlayıp ben ol âdamı bilmem dediḡi gibi huros ötdü 
MAT.26.75*Hazret-i ʿİsânıŋ kelâmı Betrusuŋ hâtırına geldi ki ȯŋa huros ötmezden evvel beni üç kerre inkâr ėdeceksin dėdi idi pes çıkıp acılıkla ağladı ∞ 
MAT.27.1*Ȯndan sabâh olunca cümle baş imâmlar ve kavmiŋ şeyhleri Hazret-i ʿİsâyı öldürmek içỉn müşâvere eylediler 
MAT.27.2*ve ȯnủ bağlayıp götürdüler de Pontus Pilatus nâm vâlîye teslîm eylediler 
MAT.27.3*O zamân ȯnủ ele vėren Yahûdâ görüp ki müdân oldu peşîmân iken ol otuz şekel gümüşü baş imâmlara ve şeyhlere gėrỉ vėrdi 
MAT.27.4*ve ben günâh etdim ki suçsuz kanı ele vėrdim dedi ammâ ȯnlar ne ʿalâkamız var sen bilirsin dediler 
MAT.27.5*ol dahi gümüş şekelleri heykelde bırağıp çekildi ve varıp kendỉyi boğdu 
MAT.27.6*baş imâmlar ise ol gümüşü alıp dėdiler ki ȯnları heykeliŋ hazînesine komak câʾiz deḡildir zîrâ kan bahâsıdır 
MAT.27.7*ve müşâvere ėdip ȯnlarıŋ ile ġarîblere mezârlık olmak içỉn çömlekci tarlasını satᵼn aldılar 
MAT.27.8*ȯnuŋ içỉn ol tarlaya tâ bugüne dek Kan Tarlası dėnildi 
MAT.27.9*o zamân Eremyâ Nebîniŋ söylediḡi itmâm olundu çün dedi ki Ve otuz sıkl gümüşü aldılar ki bahâya kesilmişiŋ kıymeti olarak İsrâʾîlden bahâya kesildi 
MAT.27.10*ve Allah Teʿâlâ saŋa emr etdiḡi gibi ȯnları çömlekci tarlası içỉn vėrdiler 
MAT.27.11*Bu kez Hazret-i ʿİsâ vâlîniŋ öŋünde ihzâr olundukda vâlî dahi ȯŋa sorup Yahûdîleriŋ meliki senmisin dedi Hazret-i ʿİsâ dahi ȯŋa sen söylediŋ dedi 
MAT.27.12*ve gerek baş imâmlardan ve gerek şeyhlerden kovlanır iken hîç cevâb vėrmedi 
MAT.27.13*o zamân Pilatus ȯŋa dedi ki üzeriŋe nelere şâhidlik ėderler işitmezmisin 
MAT.27.14*ammâ ol hîç cevâb vėrmedi şöyle ki vâlî hayrân oldu 
MAT.27.15*Bu kez pâşânıŋ ʿâdedi idi ki her bayrâmda istedikleri bir mahbûsu halka âzâd ėderdi 
MAT.27.16*ve o zamân ȯnlarıŋ Barabbas adlı bir nâmdâr mahbûsu var idi 
MAT.27.17*pes ȯnlar cemʿ olduklarından Pilatus ȯnlara dedi ki kanġısını istersiŋiz ki size salıvėreyim Barabbası mı yohsa Mesîh dėdikleri ʿİsâyı mı 
MAT.27.18*zîrâ o bilir idi ki ȯnủ hasedden ele vėrdiler idi 
MAT.27.19*o kürsî üzerinde oturur iken ȯnuŋ ʿavratı gönderdi ki ȯŋa diyeler ki ol sâdık ile işiŋ olmasın zîrâ ben ȯnuŋ içỉn bu gėce düşümde çok sitem çekdim 
MAT.27.20*ammâ baş imâmlar ve şeyhler cemʿiyyetlere öḡüt vėrirlerdi ki Barabbası isteyeler ve Hazret-i ʿİsâyı öldüreler 
MAT.27.21*vâlî dahi ȯnlara cevâb vėrip dedi ki ikisinden kanġısını istersiŋiz ki size salıvėreyim ȯnlar dahi Barabbası dediler 
MAT.27.22*Pilatus ȯnlara dedi ki ya Mesîh dėdikleri ʿİsâyı ne eyleyeyim • cümle hâça asılsın dediler 
MAT.27.23*vâlî dahi dedi ki ammâ ne kemlik eyledi ȯnlar ise dahi ziyâde çağrışıp hâça asılsın dėrler idi 
MAT.27.24*Pilatus dahi fâʾide etmediḡini ve ġulġule dahi büyük olduğunu görmekle halkıŋ huzûrunda su alıp ellerini yudu da bu sâdıkıŋ kanından bî-günâhım siz bilirsiŋiz dėdi 
MAT.27.25*ve cümle kavim cevâb vėrip ȯnuŋ kanı üzerimizde ve evlâdımız üzerinde kalsın dediler 
MAT.27.26*O zamân ȯnlara Barabbası salıvėrdi ammâ Hazret-i ʿİsâyı deḡnek çaldıkdan soŋra hâçlanmağa teslîm eyledi 
MAT.27.27*bu kez vâlînıŋ sipâhîleri Hazret-i ʿİsâyı dîvân hâne içine çekip ȯnuŋ çevresinde bütün bölüḡü cemʿ eylediler 
MAT.27.28*ve ȯnủ soyup ȯŋa iskarlat kerekeyi gíydirdiler 
MAT.27.29*ve dikenlerden bir tâc büküp başı üzerine kodular ve sağ eline bir kamış vėrdiler de öŋünde diz çöküp ȯŋa istihzâʾan hoş geldiŋ ey Yahûdîleriŋ meliki dėrler idi 
MAT.27.30*ȯndan üstüne tükürüp ve kamışı alıp başına çalarlar idi 
MAT.27.31*ve ȯŋa istihzâ etdikden soŋra kerekeyi soyup kendỉ esvâbını ȯŋa gíydirdiler de hâçlamağa götürdüler 
MAT.27.32*ve çıkdığı zamân Simʿun nâm bir Kireneliyi bulup ȯŋa Hazret-i ʿİsânıŋ hâçını götürmeḡe ânkâriyaya tutdular 
MAT.27.33*Ve Câcala yaʿnî Cümcüme dėdikleri yere gelip 
MAT.27.34*ȯŋa öd ile karışmış sirke içirdiler ammâ o tatdığı gibi içmek istemedi 
MAT.27.35*ȯndan ȯnủ hâçladıkdan soŋra kurʿa atarak esvâbını paylaşdılar tâ kim nebîniŋ dėdiḡi itmâm oluna ki Mâbeynlerinde esvâbımı paylaşdılar ve kaftânım üzerine kurʿa atdılar 
MAT.27.36*Ȯndan otura varıp ȯŋa orada beklerler idi 
MAT.27.37*ve başı üzerinde cürüm nâmeyi kodular yaʿnî Yahûdîleriŋ meliki ʿİsâ budur 
MAT.27.38*o zamân bilesince iki hırsız dahi biri sağında ve biri solunda hâçlandılar 
MAT.27.39*Ve yanında geçenler ȯŋa söḡerlerdi ve başlarını salıp 
MAT.27.40*dėrlerdi ki sen ki heykeli bozarsın ve üç günde tekrâr yaparsın kendỉŋi kurtar • eḡer İbn-Ullah iseŋ hâçdan aşağa in 
MAT.27.41*baş imâmlar dahi kâtibler ve şeyhler ile kezalik istihzâ ėdip dėdiler ki 
MAT.27.42*o ġayrıları kurtardı ve kendỉyi kurtarmağa kâdir deḡildir • eḡer Melik-i İsrâʾîl ise hâlen hâçdan aşağa insin de ȯŋa îmân getỉrelim 
MAT.27.43*ve Allaha dayandı şimdi makbûlü ise ȯnủ kurtarsın zîrâ ben İbn-Ullahım dėdi 
MAT.27.44*bunủ bile hâçlanmış hırsızlar dahi ȯnuŋ yüzüne ururlar idi 
MAT.27.45*Ve sâʿat altıdan tâ dokuzuna dek bütün yer üzerinde karaŋlık oldu 
MAT.27.46*ve sâʿat dokuza yakın Hazret-i ʿİsâ bülend âvâz ile çağırıp Elî Elî lima sâbahtânî yaʿnî İlâhî İlâhî niçỉn beni terk eylediŋ dėdi 
MAT.27.47*ve hâzırlardan baʿzısı bunủ işitdikde bu İlyâyı çağırır dėdiler 
MAT.27.48*ve fi'l-hâl ȯnlarıŋ biri seḡirdip ve bir sünger alıp ve sirke ile doldurdukdan soŋra bir kamışa koyup ȯŋa içirdi 
MAT.27.49*ġayrılar ise dursun bakalım İlyâ ȯnủ kurtarmağa gelir mi dėrler idi 
MAT.27.50*Bu kez Hazret-i ʿİsâ tekrâr âvâz-ı bülend ile çağırıp rûhu teslîm eyledi 
MAT.27.51*ve işte heykeliŋ perdesi başdan aşağa dek iki pâre oldu ve yer deprendi ve taşlar çatladı 
MAT.27.52*ve makbereler açıldı da niçe rekûd ėden kadîsleriŋ cesedleri inşâr oldular 
MAT.27.53*hem Hazret-i ʿİsânıŋ ikâmetinden soŋra makberelerden çıkıp ve Kuds-i Şerîfe girip çok kimselere göründüler 
MAT.27.54*Bu kez yüzbaşı ve bile olanlar Hazret-i ʿİsâyı bekler iken zelzeleyi ve vâkiʿ olan şeyleri görüp pek korkdular ve tahkîkan bu İbn-Ullah idi dėdiler 
MAT.27.55*ve orada niçe ʿavratlar var idi ki uzakdan gözedip ve Celîlden Hazret-i ʿİsâya tâbiʿ olup ȯŋa hizmet ėderler idi 
MAT.27.56*ve Meryem el-Mecdeliyye hem Yaʿkûbuŋ ve Yosēniŋ anası diḡer Meryem hem Zebedî oğullarınıŋ anası diḡer Meryem aralarında idiler 
MAT.27.57*ve ahşâma karîb Ramâdan doğma Yûsuf nâm bir zengîn kimesne ki ol dahi Hazret-i ʿİsânıŋ şâkirdi idi geldi 
MAT.27.58*bu Pilatusa varıp Hazret-i ʿİsânıŋ cesedini istedi • Pilatus emr eyledi ki cesedi ȯŋa teslîm oluna 
MAT.27.59*Yûsuf dahi cesedini alıp ȯnủ bir pâk ketene sardı 
MAT.27.60*ve ȯnủ kendỉniŋ kayada kesdirdiḡi makberesinde kodu da makbereniŋ ağzına bir büyük taş yuvarladıkdan soŋra gitdi 
MAT.27.61*bu kez Meryem el-Mecdeliyye ve diḡer Meryem dahi ȯnda iken makbereniŋ karşᵼsında otururlar idi 
MAT.27.62*Ve cumʿa irtesi baş imâmlar ve Ferîsîler Pilatusuŋ yanına cemʿ olup 
MAT.27.63*dėdiler ki efendi hâtırımızdadır ki ol müzill dahi sağ iken ben üç günden soŋra dirilirim dėmiş idi 
MAT.27.64*pes emr eyle ki makbere tâ üçüncü güne dek bir-hoş beklene tâ kim ȯnuŋ telâmîzi gėcede gelip ȯnủ uğurlamayalar ve halka o ölülerden dirilmişdir dėmeyeler de soŋraki hîle evvelkisinden fenâ ola 
MAT.27.65*ammâ Pilatus ȯnlara dėdi ki bekçiler siziŋdir • varıŋ ȯnủ bildiḡiŋiz gibi beklediŋ 
MAT.27.66*pes ȯnlar varıp makbereyi bekletdiler ve bekçilerden mâʿadâ taşı mühürlediler ∞ 
MAT.28.1*Bu kez hafta tamâm olunca hafta başınıŋ günü ağarır iken Meryem el-Mecdeliyye ve diḡer Meryem makbereyi görmeḡe geldiler idi 
MAT.28.2*ve işte bir ʿazîm zelzele oldu zîrâ Rabbiŋ bir meleḡi gökden inip ve gelip ve makbereniŋ ağzından taşı yuvarlayıp ve üzerinde oturdu 
MAT.28.3*çehresi yalabık hem esvâbı kar gibi beyâz idi 
MAT.28.4*ve ȯnuŋ korkusundan bekciler ditreşirler idi hem meyyitlere beŋzer oldular 
MAT.28.5*ammâ melek karılara cevâb vėrip Siz korkmaŋ dėdi zîrâ ben bilirim ki maslûb olan Hazret-i ʿİsâyı ararsıŋız 
MAT.28.6*o ise bunda deḡil zîrâ o kendỉ dėdiḡi gibi ihyâ olundu geliŋ Rabbiŋ yatdığı yerini görüŋ 
MAT.28.7*ve teziye varıŋ ȯnuŋ telâmîzine deyivėriŋ ki ölülerden ihyâ olunmuşdur ve işte o sizden evvel Celîle gider orada ȯnủ göresiz • işte ben size dėdim 
MAT.28.8*Pes ȯnlar teziye korku ve ʿazîm sürur ile makbereden çıkıp telâmîzine haber etmeḡe seḡirtdiler 
MAT.28.9*ve bunủ telâmîzine ihbâr etmeḡe giderler iken işte Hazret-i ʿİsâ ȯnlara karşᵼ gelip selâm size dėdi ȯnlar dahi yanaşıp ve ayaklarına sarılıp ȯŋa secde eylediler 
MAT.28.10*o zamân Hazret-i ʿİsâ ȯnlara korkmaŋ dėdi • varıŋ karındaşlarıma söyleyiŋ ki Celîle varalar da beni orada göreler 
MAT.28.11*Ve ȯnlar gider iken işte bekçilerden baʿzısı şehre gelip cümle vâkiʿ olan nesneleri baş imâmlara hikâyet eylediler 
MAT.28.12*ȯnlar dahi şeyhler ile cemʿ olup ve müşâvere ėdip sipâhîlere vâfir akçe vėrdiler 
MAT.28.13*ve dėdiler ki deyiŋ ki ȯnuŋ telâmîzi gėcede biz uyur iken gelip ȯnủ uğurladılar 
MAT.28.14*ve eḡer bu nesne vâlîniŋ kulaklarına deḡerse biz ȯnủ kâʾil ėdip de size amân ola 
MAT.28.15*ȯnlar dahi akçeyi alıp ȯnlara öḡretdikleri gibi etdiler ve ol kelâm Yahûdîlerde tâ bugüne dek şâyiʿ olmuşdur 
MAT.28.16*Onbir telâmîz ise Celîle varıp Hazret-i ʿİsâ ȯnlara emr etdiḡi dağ üzerine gitdiler 
MAT.28.17*ve ȯnủ gördükleri gibi ȯŋa secde kıldılar ammâ baʿzısı şübhelendiler 
MAT.28.18*ve Hazret-i ʿİsâ ȯnlara yanaşıp ve ȯnlarıŋ ile söyleşip Baŋa gökde ve yerde her saltanat vėrildi dėdi 
MAT.28.19*pes varıŋ ve cümle kavimlere taʿlîm ėdip ȯnları Baba ve Oğul ve Rûhü'l-Kudsüŋ ismi ile taʿmîd eyleyiŋ 
MAT.28.20*ve ben size vasiyyet etdiḡim cümle nesneleri gözetmek ȯnlara öḡrediŋ ve işte ben tâ dünyânıŋ inkızâsına deḡin siziŋ ileyim amîn ∞ 
MRK.0.0*Hazret-i ʿİsâ el-Mesîhiŋ İncîl-i Şerîfi Markosuŋ kavlince
MRK.1.1*İbn-Ullah Hazret-i ʿİsâ el-Mesîhiŋ İncîl-i Şerîfiniŋ ibtidâsıdır 
MRK.1.2*enbiyâ kitâbında mastûr olduğu üzere yaʿnî İşte ben seniŋ dîdârıŋ öŋünde bir resûl göndereyim ki öŋünde yoluŋu düze 
MRK.1.3*beriyyede nidâ ėden kimesneniŋ âvâzı ki Rabbiŋ yolunu düzediŋ sebîllerini doğrulduŋ dėr 
MRK.1.4*Yuhannâ beriyyede taʿmîd ėderdi ve günâh mağfireti içỉn tevbeniŋ taʿammüdünü vaʿz ėderdi 
MRK.1.5*ve cümle Yahûdâ vilâyeti ve Kuds-i Şerîf ahâlîsi ȯŋa çıkarlar idi ve günâhlarına iʿtirâf ėdip hepsi Erden nehrinde taʿammüd olunurlar idi 
MRK.1.6*ve Yuhannâ deve tüyünden esvâb gíyerdi ve bellerinde kayış kuşağı var idi hem çekirgeler hem yabân balı yer idi 
MRK.1.7*ve vaʿz ėderken dėr idi ki Benim ardımca benden kuvvetli kimesne gelir ki ben eḡilip naʿlınıŋ tasmasını çözmeḡe lâyık deḡilim 
MRK.1.8*ben sizi su ile taʿmîd eyledim ammâ o sizi Rûhü'l-Kudüs ile taʿmîd ėdecekdir 
MRK.1.9*Ve ol günlerde vâkiʿ oldu ki Hazret-i ʿİsâ Celîlde olan Nâseretden geldi de Yuhannâdan Erden suyundan müteʿammid oldu 
MRK.1.10*ve sudan çıkdığı gibi gökleri yarık olduğunu ve üzerine göḡercin şeklinde Rûhuŋ indiḡini gördü 
MRK.1.11*ve gökden bir âvâz gelip ki sen benim Sevgỉli Oğlumsun ki ȯndan râzıyım dėdi 
MRK.1.12*ve ʿakabince Rûh ȯnủ beriyyeye saldı 
MRK.1.13*ve orada beriyyede kırk gün olup Şeytân ȯnủ imtihân ėderdi ve vuhûş ile olurdu da melekler ȯŋa hizmet ėderler idi 
MRK.1.14*Bu kez Yuhannâ zindâna bırakıldıkdan soŋra Hazret-i ʿİsâ Celîle gelip melekût-ullahıŋ İncîlini tebşîr ėderdi 
MRK.1.15*Vakit tamâm oldu ve melekût-ullah yakındır tevbe ėdiŋ ve İncîle îmân getỉriŋ dėr idi 
MRK.1.16*Ȯndan Celîl deŋiziniŋ yalısında gezer iken Simʿunu ve ȯnuŋ karındaşı Ândreʾusu gördü ki deŋize ağını bırağırlar idi zîrâ balık seyyâdları idiler 
MRK.1.17*ve Hazret-i ʿİsâ ȯnlara dėdi ki Geliŋ baŋa tâbiʿ oluŋ ve ben sizi âdam seyyâdları ėdeyim 
MRK.1.18*ȯnlar dahi teziye ağlarını bırağıp ardına gitdiler 
MRK.1.19*oradan biraz ilerỉ geçerken Zebedî oğlu Yaʿkûbu ve karındaşı Yuhannâyı gördü ki kayıkda ağlarını meremmet ėderlerdi 
MRK.1.20*ve teziye ȯnları çağırdıkda ȯnlar dahi babaları Zebedîyi ırġâdlar ile kayıkda bırağıp ardınca gitdiler 
MRK.1.21*Ve Kefarnahûma girdiklerinde fi'l-hâl Hazret-i ʿİsâ sebt gününde kenîsaya girip taʿlîm eyledi 
MRK.1.22*ve halk ȯnuŋ taʿlîmine taʿaccüb ėderdi zîrâ o ȯnlara kâtibler gibi deḡil illâ hükûmet sâhibi gibi taʿlîm ėderdi 
MRK.1.23*ve kenîsada nâpâk cinnli âdam var idi ki pek haykırıp 
MRK.1.24*dėdi ki vay ey Nâseretli ʿİsâ seniŋle bizim aramızda ne var • sen bizi helâk etmeḡe mi geldiŋ • ben seni bilirim ki Allahıŋ Kuddûsüsün 
MRK.1.25*ammâ Hazret-i ʿİsâ ȯnủ âzârlayıp diliŋi tut ve ȯndan çık dėdi 
MRK.1.26*cinn-i nâpâk dahi ȯnủ yırtıp ve ʿazîm âvâz ile haykırıp ȯndan çıkdı 
MRK.1.27*ve cümlesi şaşdılar şöyle ki birbirine suʾâl ėdip nedir bu ne âsıl yeŋi taʿlîmdir bu dėrler idi ki o hükûmet ile cinn-i nâpâklara bile emr ėder de ȯŋa itâʿat ėderler 
MRK.1.28*ve ȯnuŋ haberi teziye Celîliŋ etrâfında olan bütün nâhiyede iştihâr buldu 
MRK.1.29*Ve kenîsadan çıkdıklarından soŋra Yaʿkûb ve Yuhannâ ile Simʿun ve Andreʾusuŋ evine vardılar 
MRK.1.30*ve Simʿunuŋ kayın anası derleme hasteliḡinden döşekde yatırdı ve ȯnlar ȯŋa teziye söylediler 
MRK.1.31*ol dahi yanaşıp ve ȯnuŋ eline yapışıp ȯnủ kaldırdı da derleme ȯnủ bırakdı o dahi ȯnlara hizmet ėderdi 
MRK.1.32*Ȯndan ahşâm üzere güneş batır iken ȯŋa cümle hoş olmayanları ve cinnlileri getỉrdiler 
MRK.1.33*ve bütün şehir kapᵼya dirildi 
MRK.1.34*ol dahi envâʿ-i marazlara mübtelâ olan çok kimesneleri sağaltdı ve niçe cinnleri kovdu ve cinnlere söylemeḡe icâzet vėrmedi zîrâ kim idiḡini bilirler idi 
MRK.1.35*Ȯndan ʿale-'s-seher dahi gėce karaŋlı iken Hazret-i ʿİsâ kalkıp ve bir hâlî yere gidip orada namâz kıldı 
MRK.1.36*Simʿun dahi ve ȯnuŋla bile olanlar ardınca gitdiler 
MRK.1.37*ve ȯnủ buldu da ȯŋa hepsi seni arar dediler 
MRK.1.38*ol dahi ȯnlara dėdi ki gidip yakın kasabalara varalım ki ȯnda dahi vaʿz eyleyem zîrâ ben ȯnuŋ içỉn çıka geldim 
MRK.1.39*pes varıp bütün Celîlde ȯnlarıŋ kenîsalarında vaʿz eylerdi ve cinnleri kovardı 
MRK.1.40*Ve ebras ȯŋa yalvarmağa gelip öŋünde diz çöküp isterseŋ beni arıtmağa kâdirsin dėdi 
MRK.1.41*Hazret-i ʿİsâ dahi terahhum ėdip ve el uzadıp ȯŋa dokundu ve ȯŋa nola isterim pâk olasın dėdi 
MRK.1.42*bunủ dėdiḡi gibi bers ȯndan ayrıldı da pâk oldu 
MRK.1.43*ve Hazret-i ʿİsâ ȯŋa pek nehy etdikden soŋra ȯnủ teziye gönderip 
MRK.1.44*dėdi ki Sakın bunủ kimseye söylemeyesin illâ var kendỉŋi imâma göster ve ȯnlara şehâdet olsun diyẻ tathîriŋ içỉn Mûsânıŋ emr eylediḡi şeyleri takrîb eyle 
MRK.1.45*o ise çıkdığı gibi kıssayı söylemeḡe ve pek şâyiʿ etmeḡe başladı şöyle ki Hazret-i ʿİsâ artık âşikâre şehre girmedi ancak taşrada yabân yerlerde olurdu da her yerden ȯŋa halk gelirdi ∞ 
MRK.2.1*Ve bir kaç günden soŋra Kefarnahûma girdikde evde olduğundan halka haber oldu 
MRK.2.2*ve fi'l-hâl çok âdam cemʿ oldu şöyle ki kapᵼ yanında olan yerlerde bile sığmazlardı ol dahi ȯnlara Kelâm-Ullahı öḡredirdi 
MRK.2.3*o zamân ȯŋa dört kişiden götürülen bir meflûcu getỉrir baʿzı âdamlar geldiler 
MRK.2.4*ve izdihâmdan yanaşmağa kâbil deḡil iken Hazret-i ʿİsânıŋ olduğu mekânıŋ damını açdılar ve ȯnủ deldikden soŋra meflûc yatdığı firâşı indirdiler 
MRK.2.5*Hazret-i ʿİsâ dahi ȯnlarıŋ iʿtikâdını görüp meflûca dėdi ki ey oğlum günâhlarıŋ saŋa ʿafv olundu 
MRK.2.6*Bu kez kâtiblerden baʿzısı orada oturup kalblerinde fikr ėderler idi ki 
MRK.2.7*ne ʿaceb bu kişi böyle küfür söyler • yalıŋız Allahdan ġayrı günâhı kim ʿafv ėdebilir 
MRK.2.8*Hazret-i ʿİsâ dahi teziye kendỉ rûhu ile duyup ki aralarında böyle fikr ėderler idi ȯnlara dėdi ki Niçỉn bu nesneleri kalbleriŋizde fikr ėdersiŋiz 
MRK.2.9*kanġısı kolayrakdır meflûca günâhlarıŋ ʿafv olundu dėmek mi yohsa kalk ve firâşıŋı kaldırıp gez dėmek mi 
MRK.2.10*pes tâ ki İbnü'l-İnsânıŋ yerde günâhları ʿafv etmeḡe hükmü var idiḡini bilesiz 
MRK.2.11*meflûca ben saŋa dėrim kalk ve firaşını al ve eviŋe git dėdi 
MRK.2.12*ol dahi kalkıp ve firâşını sırtına alıp hepsiniŋ huzûrunda çıkdı şöyle ki cümlesi hayrân olup ve Allah Teʿâlâya hamd ü senâ eyleyip ʿumrâ böyle nesne görmedik dėdiler 
MRK.2.13*Ȯndan soŋra Hazret-i ʿİsâ tekrâr deŋiz yalısına çıkdı ve cemîʿ halk ȯŋa gelirdi ol ȯnlara taʿlîm ėderdi 
MRK.2.14*ve geçerken Halfâ oğlu Levîyi gördü ki gümrük hânede oturur idi ve ȯŋa ardımca gel dediḡi gibi o dahi kalkıp ardınca gitdi 
MRK.2.15*ve vâkiʿ oldu ki Hazret-i ʿİsâ ȯnuŋ evinde meclis ėderken niçe gümrükcüler ve günâhkârlar dahi Hazret-i ʿİsâ ve telâmîzi ile meclisde idiler zîrâ tevâbiʿi çok idi 
MRK.2.16*ve kâtibler ile Ferîsîler ȯnuŋ gümrükcüler ve günâhkârlar ile yediḡini görüp telâmîzine ne ʿaceb gümrükcüler ve günâhkârlar ile yeyip içer dėdiler 
MRK.2.17*Hazret-i ʿİsâ bunủ işidip ȯnlara dėdi ki Tendürüstler hekîme muhtâc deḡiller illâ hastalar muhtâcdır • ben sâdıkları tevbeye daʿvet etmeḡe gelmedim illâ günâhkârları 
MRK.2.18*bu kez Yuhannânıŋ ve Ferîsîleriŋ mürîdleri oruclu idiler de Hazret-i ʿİsâya gelip ȯŋa dėdiler ki Yuhannânıŋ ve Ferîsîleriŋ mürîdleri niçỉn oruc tutarlar da seniŋ telâmîziŋ tutmazlar 
MRK.2.19*Hazret-i ʿİsâ dahi ȯnlara dedi ki Düḡüncüler güyegü ȯnlarıŋ ile iken oruc tutabilirler mi mâdemki güyegü ȯnlarıŋ ile ola oruc tutamazlar 
MRK.2.20*ammâ günler gelir ki güyegü ȯnlardan alına da ol günlerde oruc tutarlar 
MRK.2.21*ve Hîç kimse eski esvâb üzerine yeŋi çûkanıŋ pârçasını dikmez yohsa ol yeŋi yama eskiden koparır da yırtık dahi beter olur 
MRK.2.22*ve Kezalik yeŋi bâdeyi eski tulumlara kimse komaz ve illâ yeŋi bâde tulumları çatladır da bâde dökülür ve tulumlar bozulur belki yeŋi bâdeyi yeŋi tulumlara komak gerekdir 
MRK.2.23*Ve vâkiʿ oldu ki bir sebt gününde ekinlerde gezer idi ve telâmîzi gezerek başakları koparmağa başladılar 
MRK.2.24*ve Ferîsîler ȯŋa dėdiler ki bak ȯnlar niçỉn sebt gününde câʾiz olmayan nesneleri işlerler 
MRK.2.25*ol dahi ȯnlara dėdi ki Dâvûduŋ etdiḡini okumadıŋız mı ki o ve bile olanlar zarûretden ve aç iken 
MRK.2.26*nice ki baş imâm Abiyâtârıŋ zamânında beyt-ullaha girip ol takdîme etmeklerini yedi ki ȯnları imâmlardan ġayrıya yemek câʾiz deḡil idi hem bile olanlara da vėrdi 
MRK.2.27*ȯndan ȯnlara Sebt günü Âdem içỉn yapıldı Âdem sebt günü içỉn yapılmadı dėdi 
MRK.2.28*imdi İbnü'l-İnsân sebt gününüŋ dahi rabbidir ∞ 
MRK.3.1*Ȯndan tekrâr kenîsaya girdikde orada eli kurumuş bir âdam var idi 
MRK.3.2*ȯnlar ise ȯnủ kovlamak içỉn bakalım ȯŋa sebt gününde şifâ ėder mi diyẻ gözedirler idi 
MRK.3.3*o ise eli kuru olan âdama ortaya kalk dėdi 
MRK.3.4*ȯnlara dahi dėdi ki Sebt gününde íylik etmek yohsa kemlik etmek mi bir kişiyi kurtarmak yohsa öldürmek mi câʾiz ammâ ȯnlar sükut ėderler idi 
MRK.3.5*o zamân ȯnlara çep çevrede hışımnâk bakış ėdip ve kalbleri pek olduğundan elem çekip âdama eliŋi uzat dėdi ol dahi uzatdığı gibi ȯnuŋ eli öbűr el gibi sağ oldu 
MRK.3.6*ve Ferîsîler çıkıp teziye Hirodesîler ile ȯnủ nice öldürelim diyẻ üzerine müşâvere eylediler 
MRK.3.7*Ammâ Hazret-i ʿİsâ telâmîzi ile deŋize doğru intılâk eyledi de kesret-i halk ȯnuŋ ardınca gitdiler Celîlden hem Yahûdâ vilâyetinden 
MRK.3.8*ve Kuds-i Şerîfden hem Edomdan ve Erdeniŋ ötesinden ve Sûr ve Saydânıŋ etrâfından kesret-i halk ȯnuŋ neler etdiḡini işidip ȯŋa geldiler 
MRK.3.9*ve o kendỉ telâmîzine dėdi ki kesret-i halk içỉn yanında dâʾimâ bir gemicik hâzır ola tâ ki ȯnủ basmayalar 
MRK.3.10*zîrâ niçeleri sağaltdı idi şöyle ki her derdli olan ȯŋa dokunmak içỉn üstüne üşerler idi 
MRK.3.11*ve nâpâk cinnliler ȯnủ gördüḡü zamân öŋüne düşerlerdi ve çağırıp sen İbn-Ullahsın dėrler idi 
MRK.3.12*ammâ o ȯnları pek âzârlar idi ki ȯnủ izhâr etmeyeler 
MRK.3.13*Ȯndan dağa çıkdıkda istediklerini yanına çağırdı ȯnlar dahi yanına vardılar 
MRK.3.14*ol dahi on iki nasb eyledi ki bilesince olalar ve ȯnları tebşîre irsâl eyleye 
MRK.3.15*ve hem hastalıkları sağaltmak içỉn ve hem cinnleri kovmak içỉn kudreti ola 
MRK.3.16*ve Simʿuna Betrus diyẻ ad kodu 
MRK.3.17*ȯndan Zebedî oğlu Yaʿkûb ve Yaʿkûbuŋ karındaşı Yuhannâ ki ȯnlara Boânerces yaʿnî ebnâʾ i'r-raʿd diyẻ ad kodu 
MRK.3.18*ve Ândreʾus ve Fîlibbus ve Bartolomî ve Mattâ ve Tomâ ve Halfâ oğlu Yaʿkûb ve Taddâ ve Simʿun Kenʿânî 
MRK.3.19*ve Yahûdâ İsharyotî ki ȯnủ teslîm eyledi 
MRK.3.20*Ȯndan eve geldiklerinde tekrâr bir kesret-i halk cemʿ oldu şöyle ki taʿâm yemeḡe bile kâdir deḡiller idi 
MRK.3.21*ve ȯnuŋkiler bunủ işidip ȯnủ tutmağa geldiler zîrâ bî-hûşdur dėrler idi 
MRK.3.22*ammâ Kuds-i Şerîfden inen kâtibler bâʾalzebûlu var ve cinn başı ile cinnleri kovar dėrler idi 
MRK.3.23*ol dahi ȯnları yanına çağırıp ȯnlara temsîl ile dėdi ki Şeytân şeytânı nice kovabilir 
MRK.3.24*ve bir memleket münâzaʿa üzere olduğu zamân dayanmaz 
MRK.3.25*hem bir hâne bile münâzaʿa üzere olursa o dahi bâkî olamaz 
MRK.3.26*böyle Şeytân dahi kendỉ cinsi üzerine kalkıp müntakim ise ol dahi dayanmaz illâ dükenir 
MRK.3.27*hîç kimse bir kudretliniŋ evine girmeḡe ve metâʿını yağmalağa kâdir olamaz meḡer ȯnủ evvel bağlaya da o zamân evini yağmalaya 
MRK.3.28*Hakkan size dėrim ki âdam oğullarına her günâh ve her söyledikleri küfür ʿafv oluna 
MRK.3.29*ammâ her kim Rûhü'l-Kudsüŋ hakkına küfür söylemiş olursa ȯŋa hîç ebeden ʿafv olunmaya illâ ebedî ʿikâba vâcib ola 
MRK.3.30*ȯnuŋ içỉn bunủ dėdi ki zîrâ cinn-i nâpâki vardır dėrler idi 
MRK.3.31*pes karındaşları ve anası geldiler de taşrada durup ȯnủ çağırmağa gönderdiler 
MRK.3.32*ve kesret-i halk ȯnuŋ çevresinde otururlar idi ve ȯŋa işte anaŋ ve karındaşlarıŋ taşradadır seni arayorlar dėdiklerinde 
MRK.3.33*ol dahi ȯnlara cevâb vėrip anam kim ve karındaşlarım kimlerdir dėdi 
MRK.3.34*ve çevrede oturanlarıŋ dolayan{ın}a nazar ėdip işte anam işte karındaşlarım dėdi 
MRK.3.35*zîrâ her kim Allah Teʿâlânıŋ murâdını ėdecek olursa karındaşım ve kız karındaşım ve anam odur ∞ 
MRK.4.1*Ȯndan tekrâr deŋiz yanında taʿlîm etmeḡe başlamağla kesret-i halk ȯŋa cemʿ oldu şöyle ki bir kayığa binip içinde deŋiz üzerinde oturur idi ve cümle kesret deŋiz yanında karada idi 
MRK.4.2*ve o ȯnlara niçe şeyler temsîller ile taʿlîm ėderdi ve taʿlîminde ȯnlara dėr idi ki 
MRK.4.3*Diŋleyiŋ işte bir ekinci ekin ekmeḡe çıkdı 
MRK.4.4*ve eker iken oldu ki tohumuŋ bir mikdârı yoluŋ kurbünde düşdü de havâ kuşları gelip ȯnủ yediler 
MRK.4.5*ve bir ġayrısı taşlı yerlere düşdü ki oranıŋ çok toprağı yoğidi ve teziye bitdi zîrâ toprağı deriŋ deḡil idi 
MRK.4.6*ammâ güneş kalkdığı zamân yakıldı ve kökü olmamağla kurudu 
MRK.4.7*ve bir ġayrısı dikenler arasına düşdü dikenler dahi bitip ȯnủ boğdular ve mahsûl vėrmedi 
MRK.4.8*ve bir ġayrısı íyỉ yere düşdü ve kalkmış hem büyümüş mahsûl getỉrdi ve kimi otuz kimi altmış kimi yüz dâne getỉrdi 
MRK.4.9*ȯndan ȯnlara işidir kulağı olan diŋlesin dėdi 
MRK.4.10*Ve tenhâda olduğu zamân ȯnuŋ çevresinde on iki bile olanlar ȯŋa temsîl içỉn suʾâl eylediler 
MRK.4.11*ol dahi ȯnlara dėdi ki Melekût-ullahıŋ sırrını bilmek size vėrildi ammâ taşrada olanlara bu cümle nesneler temsîlât ile söylenir 
MRK.4.12*tâ kim bir-hoş bakalar ve görmeyeler ve bir-hoş işidip aŋlamayalar ki tevbe etmeyeler ve günâhları ʿafv olunmaya 
MRK.4.13*ȯnda ȯnlara dėdi ki Siz bu temsîli aŋlamazsıŋız ya ġayrı temsîlleri nice aŋlayasıŋız 
MRK.4.14*ekinci odur ki Kelâm-Ullahı eker 
MRK.4.15*ve yoluŋ kurbünde tohumu alan bunlardır ki ȯnlarda dahi Kelâm-Ullâh ekildi de ȯnủ işitdikden soŋra teziye Şeytân gelir ve kalblerinde ekilmiş Kelâm-Ullahı kopar 
MRK.4.16*ve kezalik taşlı yerlerde tohumu alan bunlardır ki Kelâm-Ullahı işitdikleri zamân ȯnủ teziye sürur ile kabûl ėderler 
MRK.4.17*ammâ kendỉlerinde kökü yokdur illâ ancak bir zamâna dek dururlar ȯndan Kelâm-Ullah içỉn bir musîbet ya ıtrâd gelince fi'l-hâl şekk getỉrirler 
MRK.4.18*ve dikenler arasında tohumu alanlar bunlardır ki Kelâm-Ullahı diŋlerler 
MRK.4.19*ammâ bu dünyânıŋ işġâli ve ġınânıŋ hudʿası hem ġayrı şeyleriŋ tamaʿı girip Kelâm-Ullahı boğarlar da mahsûlsüz olur 
MRK.4.20*íyỉ yerde tohumu alanlar ise bunlardır ki Kelâm-Ullahı diŋlerler ve kabûl ėderler hem mahsûl getỉrirler kimi otuz kimi altmış ve kimi yüz dâne 
MRK.4.21*hem ȯnlara dėdi ki Çırâğ ȯnuŋ içỉn mi getỉrilir ki bir kîle ya bir kerevet altına konula • şamʿdâna konulmak içỉn getỉrilmez mi 
MRK.4.22*zîrâ hîç mahfî nesne yok ki ʿalēnî olmaya ve gizli nesne yokdur ki zuhûra gelmeye 
MRK.4.23*bir kimseniŋ işidir kulağı var ise diŋlesin 
MRK.4.24*hem ȯnlara dėdi ki Bakıŋ ne işidirsiŋiz ne ölçek ile ölçersiŋiz size dahi ölçűle ve size ki diŋlersiŋiz artıla 
MRK.4.25*zîrâ varlıklıya vėrile ammâ yoklukludan olancası dahi alına 
MRK.4.26*bundan mâʿadâ dėdi ki Melekût-ullah böyledir ki bir kimse yere tohum bırağır 
MRK.4.27*ve gėce gündüz yatıp kalkar iken tohum filîs vėrir hem bilmediḡi hâl ile büyür 
MRK.4.28*zîrâ yer kendỉ kendỉden evvelâ otu ȯndan başağı ȯndan başakda tamâm dâneyi getỉrir 
MRK.4.29*ve mahsûl olduğu gibi orağı salar zîrâ biçim zamânı geldi 
MRK.4.30*ve dahi dedi ki Melekût-ullahı neye beŋzedelim ya ȯnủ ne temsîle koyalım 
MRK.4.31*o bir hardal dânesine beŋzer ki yere ekilir iken yer üzerinde olan cümle tohumlardan eŋ küçüḡüdür 
MRK.4.32*ammâ ekildikden soŋra büyür ve cümle nebâtâtdan büyük olup ulu dallar getỉrir şöyle ki havâ kuşları ȯnuŋ gölgesinde yuva yapmağa kâdirlerdir 
MRK.4.33*Ve ȯnlara niçe böyle temsîlât ile istimâʿnıŋ kâbiliyyetlerine göre söyledi 
MRK.4.34*hem ȯnlara temsîlsiz söylemedi ammâ tenhâda kendỉ telâmîzine her şeyʾi beyân ėderdi 
MRK.4.35*Pes hemēn ol günde ahşâm olunca ȯnlara öte yakaya geçelim dėdi 
MRK.4.36*telâmîz dahi halkı salıvėrip ȯnủ saltca kayığa aldılar ve ġayrı kayıklar dahi bile idiler 
MRK.4.37*ve bir ʿazîm rüzgârıŋ sağanağı kalkıp dalġalar kayığa basdırırdı şöyle ki kayık dolardı 
MRK.4.38*o ise kîçde iken yüz yasdığı üzerinde uyurdu ȯnlar dahi ȯnủ uyandırıp ȯŋa ya muʿallim helâk oluyoruz da seniŋ eksiḡiŋ deḡil dėdiler 
MRK.4.39*ol dahi uyanıp rüzgârı âzârdı ve deryâya sus epsem ol dėdi rüzgâr dahi sâkin olup bir ʿazîm limânlık oldu 
MRK.4.40*ȯndan ȯnlara dėdi ki niçỉn böyle korkaksıŋız ne ʿaceb îmânıŋız yokdur 
MRK.4.41*ȯnlar dahi ziyâdesiyle korkup birbirine kimdir bu ki ȯŋa rüzgâr ve deryâ itâʿat ėderler dėdiler ∞ 
MRK.5.1*Ȯndan öte yakaya Ġadârânîler semtine geldiler 
MRK.5.2*ve Hazret-i ʿİsâ kayıkdan çıkdığı gibi ȯŋa nâpâk cinnli kimesne mezârlıkdan çıkıp râst geldi 
MRK.5.3*ki ȯnuŋ mekânı mezârlık arasında idi ve kimse ȯnủ zincîrler ile bile bağlamağa kâdir deḡil idi 
MRK.5.4*zîrâ niçe kerre bukağᵼ ve zincîrler ile bağlanırdı ve zincîrler ȯndan kırılıp bukağᵼlar dahi pârelenirdi ve kimse ȯnủ zabt etmeḡe kâdir olmazdı 
MRK.5.5*ve dâʾimâ gėce ve gündüz dağlar başında ve mezârlar arasında varıp çağırırdı ve kendỉsini taşlar ile döḡerdi 
MRK.5.6*ve Hazret-i ʿİsâyı ırakdan gördüḡü gibi seḡirtdi de ȯŋa secde eyledi 
MRK.5.7*hem ʿazîm âvâz ile haykırıp dėdi ki ey Allah Teʿâlânıŋ Oğlu ʿİsâ benim ile seniŋ aramızda ne var • ben saŋa Allah içỉn ricâ ve niyâz ėderim ki baŋa ʿazâb etmeyesin 
MRK.5.8*zîrâ o ȯŋa ey cinn-i nâpâk çık bu âdamdan dėr idi 
MRK.5.9*ve Hazret-i ʿİsâ ȯŋa nedir adıŋ diyẻ sordu ol dahi cevâb vėrip benim adım Lecâvundur zîrâ biz hayliyiz dėdi 
MRK.5.10*ve ȯŋa pek yalvardı ki ȯnları ol vilâyetden taşra göndermeye 
MRK.5.11*ve orada dağ yanında bir büyük doŋuz sürűsü otlar idi 
MRK.5.12*ol cinnler hepsi dahi ȯŋa yalvarıp dėdiler ki bizi ol doŋuzlara sal ve içlerine girelim 
MRK.5.13*Hazret-i ʿİsâ dahi ȯnlara fi'l-hâl icâzet vėrdi de ol cinn-i nâpâklar çıkıp doŋuzlara girdiler • ol sürű dahi ki iki biŋ doŋuz kadar idi uçurumdan atılıp deŋizde boğuldular 
MRK.5.14*ve doŋuzcular kaçıp şehirde ve tarlalarda iʿlâm eylediler ve her kim vâkiʿ olanı görmeḡe taşraya çıkdı 
MRK.5.15*ve Hazret-i ʿİsâya gelip cinnliyi oturur ve gíyinmiş hem içinde Lecâvun olanı uslu gördüklerinde korkdular 
MRK.5.16*görenler dahi cinnliye ne vâkiʿ olduğunu ve doŋuzlarıŋ kıssasını ȯnlara hikâyet eylediler 
MRK.5.17*ȯnlar dahi ȯŋa yalvarmağa başladılar ki ȯnlarıŋ sınᵼrından çıka 
MRK.5.18*ve o kayığa girdiḡi zamân ol cinnli olan kimesne ȯŋa yalvardı ki ȯnuŋla kala 
MRK.5.19*ammâ Hazret-i ʿİsâ destûr vėrmeyip ȯŋa dėdi ki var eviŋe seniŋkilere git de Rabbiŋ ne kadar ʿazîm nesneler zuhûra getỉrdiḡini hem saŋa rahmet etdiḡini hikâyet eyle 
MRK.5.20*ol dahi varıp ve Dekapolis nâm vilâyetde Hazret-i ʿİsâ ȯŋa neler etdiḡini takrîr etmeḡe başladı da hepsi taʿaccüb eylediler 
MRK.5.21*Ve Hazret-i ʿİsâ tekrâr kayık ile öte yakaya geçmiş iken yanına bir kesret-i halk cemʿ oldu o ise deŋiziŋ yalısında dururdu 
MRK.5.22*ve işte kenîsa başılarından Yayuros nâm kimesne gelip ve ȯnủ görüp ayağına düşdü 
MRK.5.23*hem ȯŋa pek yalvarıp dėdi ki kızım âhirine geçiyor gel lütf eyle elleriŋi üzerine ko ki halâs olup yaşaya 
MRK.5.24*Ol dahi ȯnuŋla gitdi ve kesret-i halk ardınca gidip izdihâm etdiler 
MRK.5.25*pes bir ʿavrat ki on iki yıldan berỉ kanı akardı 
MRK.5.26*ve çok hekîmlerden niçe şeyler çekdi hem cümle mâlını harc eyledi de fâʾidesin bulmadı belki dahi beter oldu 
MRK.5.27*Hazret-i ʿİsâyı işitdiḡi gibi halk içinde ardından gelip esvâbına dokundu 
MRK.5.28*zîrâ eḡer fakat esvâbına dokunursam halâs olurum dėr idi 
MRK.5.29*ve ol ânda kanıŋ akması diŋdi ol dahi bedeninde duydu ki ol derdden sağaldı 
MRK.5.30*ve Hazret-i ʿİsâ kendỉden çıkan kuvvetini taʿakkul ėdip ve halka dönüp esvâbıma kim dokundu dėdi 
MRK.5.31*ȯnuŋ telâmîzi dahi ȯŋa dėdiler ki halkıŋ izdihâmını görürsün de baŋa kim dokundu dėrsin 
MRK.5.32*o ise bunủ kim etdi göreyim diyẻ etrâfa bakardı 
MRK.5.33*ʿavrat dahi kendỉsine ne hâl olduğunu bilip tersân ve lerzân gelip ve ayağına düşüp ȯŋa doğru söyledi 
MRK.5.34*ammâ o ȯŋa dėdi ki ey kızım iʿtikâdıŋ seni halâs eyledi selâmet ile var ve derdiŋden ʿâfiyet bul 
MRK.5.35*Ol dahi söyler iken kenîsa başınıŋ evinden bir kimse gelip muʿallime ne zahmet vėrirsin kızıŋ öldü dėdi 
MRK.5.36*ammâ Hazret-i ʿİsâ ne söylendiḡini teziye işidip kenîsa başıya korkma hemēn inan dėdi 
MRK.5.37*ve Betrusdan ve Yaʿkûbdan ve Yaʿkûbuŋ karındaşı Yuhannâdan ġayrıya ardınca gelmeḡe icâzet vėrmedi 
MRK.5.38*bu kez kenîsa başınıŋ evine gelip orada ağlayan ve pek sızlayan halkıŋ ʿazîm kütürdüsünü gördü 
MRK.5.39*ve icine girip ȯnlara nedir bu şamâta ve ağlayış kız ölmedi ancak uyur dėdi 
MRK.5.40*ȯnlar ise ȯŋa gülerler idi ammâ o hepsini taşraya çıkarıp kızıŋ babasını ve anasını ve kendỉsi ile olanları alıp kızıŋ yatdığı yere girdi 
MRK.5.41*ve kızıŋ eline yapışıp ȯŋa Talitâ kûmî dėdi ol ki terceme olunsa kalk kız dėmek olur 
MRK.5.42*kız dahi fi'l-hâl kalkıp gezdi zîrâ on iki yaşında idi bu kez ȯnlar hayrân ve sergerdân oldular 
MRK.5.43*ve ȯnlara pek tenbîh eyledi ki bunủ kimse bilmeye hem buyurdu ki kıza yemek vėrile ∞ 
MRK.6.1*Ȯndan oradan göçüp kendỉ sılasına geldi de telâmîzi ardınca gitdiler 
MRK.6.2*ve sebt günü gelip kenîsada taʿlîm etmeḡe başladı hem niçesi ȯnủ diŋleyip şaşırlar idi ve dėrler idi ki bu nesneler ȯŋa nedendir ve ȯŋa vėrilen hikmet ne hikmetdir hem eli ile etdiḡi efʿâl-i ekvâ nedendir 
MRK.6.3*bu Meryemiŋ oğlu ve Yaʿkûbuŋ ve Yûsufuŋ ve Yahûdânıŋ ve Simʿunuŋ karındaşı dülger deḡilmidir ve kız karındaşları yanımızda deḡillermidir pes ȯŋa şekk getỉrdiler idi 
MRK.6.4*ammâ Hazret-i ʿİsâ ȯnlara dėdi ki hîç bir peyġamber iʿtibârsız olmaz illâ kendỉ vatanında hem hısım akrabâsı arasında ve evinde 
MRK.6.5*ve orada bir muʿcize etmeḡe kâdir olmadı ancak biraz hasta kimseler üzerine ellerini koyup ȯnları sağaltdı 
MRK.6.6*ve ȯnlarıŋ iʿtimâdsızlığından taʿaccüb ėderdi de taʿlîm ėderek kasabaları dolaşırdı 
MRK.6.7*ve ol on ikiyi yanına çağırıp ve ȯnları ikişer ikişer irsâl etmeḡe başlayıp ȯnlara cinn-i nâpâklar üzerine hüküm vėrdi 
MRK.6.8*hem ȯnlara emr eyledi ki yol içỉn bir deḡnekden ġayrı nesne almayalar ne yancık ne etmek ne kemerlerinde akçe 
MRK.6.9*ve naʿleyn gíyip eḡininde iki hırka taşımayalar 
MRK.6.10*hem ȯnlara dėdi ki Her nerede bir eve girerseŋiz tâ ol yerden çıkınca orada oluŋ 
MRK.6.11*ve baʿzı kimseler sizi kabûl etmeyip diŋlemezler ise oradan ayrılıŋ ve üzerlerine şehâdet içỉn ayaklarıŋızıŋ altından tozu silkiŋ • hakkan size dėrim ki yevmi'd-dînde ol şehriŋ hâlinden Sodôm ve Ġâmoranıŋ hâli mütehammilrek olur 
MRK.6.12*ȯnlar dahi ayrılıp tevbeyi vaʿz eylediler 
MRK.6.13*ve çok cinnleri kovarlar idi hem niçe hastaları yağ ile yağlayıp sağ ėderler idi 
MRK.6.14*Bu kez Hirodes ʿİsânıŋ etdiḡini işitdi zîrâ ȯnuŋ adı meşhûr oldu ve taʿmîd ėden Yuhannâ ölülerden ihyâ olundu ȯnuŋ içỉn kuvvetler ȯnda ʿamel ėderler dėr idi 
MRK.6.15*ġayrılar İlyâdır ve ġayrılar peyġamberdir ya peyġamberleriŋ birisi gibidir dėrler idi 
MRK.6.16*ammâ Hirodes bunủ işidip ben başını kesdiḡim Yuhannâdır ve ölülerden ihyâ olunmuşdur dėdi 
MRK.6.17*zîrâ Hirodes Yuhannâyı tutmağa gönderdi idi ve ȯnủ bağlayıp karındaşı Filîbbusuŋ ʿavratı Herodiyâ içỉn zindânda kodu idi çün ȯnuŋla tezevvüc etmiş idi 
MRK.6.18*ve Yuhannâ Hirodese karındaşıŋıŋ ʿavratını tutmak câʾiz deḡildir dėr idi 
MRK.6.19*ve Herodiyâ ȯŋa kîn tutardı hem ȯnủ öldürmek ister idi ammâ kâdir deḡil idi 
MRK.6.20*zîrâ Hirodes Yuhannâdan korkardı çün sâdık ve kadîs idiḡini bilirdi ve ȯnủ himâyet ėderdi hem ȯnuŋ reʾyi ile çok şey ėdip ȯnủ cân ve dilden diŋlerdi 
MRK.6.21*Bu kez münâsib gün gelince ki Hirodes mîlâdınıŋ gününde kendỉ küberâ ve rüʾesâ ve Celîliŋ ʿuzemâsına ziyâfet ėderdi 
MRK.6.22*ve ol Herodiyânıŋ kızı girip ve raks ėdip Hirodese hem bile meclisde olanlara pesend geldi ve melik kıza dėdi ki benden dile her ne ki isterseŋ saŋa vėreyim 
MRK.6.23*ve ȯŋa yemîn etdi ki saŋa her ne isterseŋ tâ memleketimiŋ yarısına dek vėreyim 
MRK.6.24*ol dahi çıkıp kendỉ anasına ne dileyim dėdi anası dahi Yuhannâ el-Maʿmadânîniŋ başını dile dėdi 
MRK.6.25*ve ʿale-'l-ʿacele içerỉ melike girip ȯndan dilek istedi ve dėdi ki benim dileḡim bu ki hâlen baŋa Yuhannâ el-Maʿmadânîniŋ başını bir tepside vėresin 
MRK.6.26*ve eḡerçi melik pek tâssalandı ise de yemînleri ve bile meclisde oturanlarıŋ hâtırı içỉn ȯndan dirîġ etmedi 
MRK.6.27*ve teziye subaşıyı gönderip emr eyledi ki başı getỉrile 
MRK.6.28*ol dahi varıp ȯnuŋ başını zindânda kesdi de ȯnủ bir tepside getỉrip kıza vėrdi kız dahi anasına iʿtâ eyledi 
MRK.6.29*ve ȯnuŋ mürîdleri bunủ işidip ve gelip ve meyyitini kaldırıp bir mezâra kodular 
MRK.6.30*Bu kez havâriyyûn Hazret-i ʿİsânıŋ yanında cemʿ olup her şeyʾi hep ne kıldılar ve taʿlîm eylediler ise hikâyet eylediler 
MRK.6.31*ol dahi ȯnlara dėdi ki geliŋ tenhâya bir hâlî yere ve biraz istirâhat eyleyiŋ zîrâ gelici ve gidiciler çok idi şöyle ki taʿâm yemeḡe bile mahalleri yok idi 
MRK.6.32*pes kayık ile tenhâya bir yabân yere gitdiler 
MRK.6.33*ve halk ȯnlarıŋ gideceḡini gördü de niçesi ȯnủ bildiler ve cümle şehirlerden oraya yayan yürüdüler hem öŋlerine gelip yanına cemʿ oldular 
MRK.6.34*Hazret-i ʿİsâ dahi çıkıp ve ʿazîm cemʿiyyeti görüp ȯnlara acıdı zîrâ çobanı olmayan koyunlar gibi idiler ve ȯnlara çok şeyler öḡretmeḡe başladı 
MRK.6.35*bu kez artık geç vakit iken telâmîzi gelip ȯŋa dėdiler ki bu yer yabân yerdir ve geç vakitdir 
MRK.6.36*bu halkı salıvėr ki köylerde ve kasabalarda dolaşıp kendỉlerine etmek satᵼn alalar zîrâ hîç yemekleri yokdur 
MRK.6.37*ammâ o ȯnlara cevâb vėrip siz ȯnlara yemek vėriŋ dėdi ȯnlar dahi ȯŋa dėdiler ki varalım mı ikiyüz dînâr etmek alıp ȯnlara yedirelim mi 
MRK.6.38*ol dahi ȯnlara dėdi ki Varıŋ bakıŋ kaç etmeḡiŋiz var ȯnlar dahi haber alıp beş etmek ve iki balığımız var dėdiler 
MRK.6.39*bu kez ȯnlara emr eyledi ki hepsi bölük bölük yeşil çimenlerde oturdalar 
MRK.6.40*ȯnlar dahi yüzer ve ellişer halka halka oturdular 
MRK.6.41*ȯndan ol beş etmeḡi ve iki balığı alıp gözlerini göḡe kaldırdı ve bereket duʿâsını etdi de etmekleri pâreledi ve telâmîzine vėrdi ki öŋlerine koyalar hem iki balıkları da hepsine üleşdirdi 
MRK.6.42*ve hepsi yeyip tok oldular 
MRK.6.43*soŋra ufaklardan on iki dolu küfe hem balıklardan gėrỉ kalanı kaldırdılar 
MRK.6.44*ve ol etmeklerden yiyenler beş biŋ kadar âdam idiler 
MRK.6.45*Ve ȯndan soŋra teziye kendỉ telâmîzine sıklet eyledi ki kayığa bineler ve o halkı salıvėrir iken pėşince öbűr yakaya Beyt-Saydâya doğru çekileler 
MRK.6.46*ȯndan ȯnları yolladıkdan soŋra namâz kılmak içỉn bir dağa vardı 
MRK.6.47*Ve ahşâm olunca kayık deŋiziŋ ortasında idi o ise yapa yalıŋız karada kaldı 
MRK.6.48*ve telâmîzi gördü ki kürek çekip zahmetde idiler zîrâ rüzgâr muhâlif idi ve gėceniŋ dördüncü nöbetine yakın deŋiz üzerinde yürüyerek ȯnlara geldi hem ȯnlara müsâbaka etmek ister idi 
MRK.6.49*ammâ ȯnlar ȯnủ deŋiz üzerinde gezerken görüp bir hayâldir zann eyleyip çağrışdılar 
MRK.6.50*zîrâ hepsi ȯnủ görüp şaşdılar ammâ o ȯnlara teziye söyleyip emîn oluŋ benim korkmaŋ dėdi 
MRK.6.51*ve ȯnlarıŋ yanına kayığa bindikde rüzgâr sâkin oldu ȯnlar ise dahi ziyâde kendỉ kendỉlerinde hayrân ve müteʿaccib oldular 
MRK.6.52*zîrâ kalbleri ebleh olmağla ol etmekler ile ne olduğunu duymadılar idi 
MRK.6.53*Ve öte yakaya geçip Cânâşer semtine gelip karaya yanaşdılar 
MRK.6.54*ve kayıkdan çıkdıkları zamân halk ȯnủ bildi 
MRK.6.55*ve cümle çevredeki nâhiyeyi dolaşıp ve ȯnuŋ nerede idiḡini işidip oraya hastaları kerevetlerde dolaşdırarak getỉrirler idi 
MRK.6.56*ve kasabalarda ya şehirlerde ya köylerde her nereye girirdi ise halk hastaları sokâklara koyup ȯŋa yalvarırlar idi ki fakat esvâbınıŋ eteḡine dokunmağa câʾiz göre de cümle ȯŋa dokunanlar şifâ bulurlar idi ∞ 
MRK.7.1*O zamân Kuds-i Şerîfden Ferîsîler ve kâtiblerden baʿzıları ȯnuŋ yanına cemʿ oldular 
MRK.7.2*ve ȯnuŋ telâmîzinden baʿzısını görüp ki nâpâk yaʿnî yunmamış eller ile yemek yiyorlar şekvâ etdiler 
MRK.7.3*zîrâ Ferîsîler hem cümle Yahûdîler selefleriŋ sünnetini tutup ellerini kerrâtla yumayınca yemek yemezler 
MRK.7.4*ve dahi çârşᵼdan gelip tâ yunmayınca yemezler hem çok ġayrı şeyler var ki ȯnları gözetmeḡe sünnet oldu taslar ve çanaklar ve bakır âvâdânlıklar ve kerevetleri yaykamak gibi 
MRK.7.5*ȯndan Ferîsîler ve kâtibler ȯŋa suʾâl eylediler ki seniŋ telâmîziŋ selefleriŋ sünnetlerine göre niçỉn süluk etmeyip ellerini yumadan taʿâm yiyorlar 
MRK.7.6*ammâ o ȯnlara cevâb vėrip dėdi ki Ey münâfıklar İşʿayâ peyġamber siziŋ içỉn ne hoş inbâ eyledi nice ki mastûrdur ki bu kavim baŋa dudaklar ile ikrâm eyler lakin kalbleri benden ırakdır 
MRK.7.7*ammâ âdamlarıŋ vesâyâsı olan taʿlîmini öḡretmekle baŋa nâfile ikrâm ėderler 
MRK.7.8*zîrâ Allah Teʿâlânıŋ emrini bırakıp âdamlarıŋ sünnetlerini çanak ve taslarıŋ yaykamalarını tutarsıŋız ve buŋa göre niçe ġayrı şeyler ėdersiŋiz 
MRK.7.9*hem ȯnlara dėdi ki Ne hoş sünnetiŋizi gözetmek içỉn Allah Teʿâlânıŋ emrini ibtâl ėdersiŋiz 
MRK.7.10*zîrâ Mûsâ dėmiş ki babaŋa ve anaŋa ikrâm eyle ve babasına ve anasına söḡen katl oluna 
MRK.7.11*ammâ siz dėrsiŋiz bir kimse babasına ya anasına dėse ki her ne ki benden saŋa nafaka olmak kâbil olursa kurbân yaʿnî takrîb olsun 
MRK.7.12*ve babasına ya anasına artık bir şey etmeḡe komazsıŋız 
MRK.7.13*vasiyyet etdiḡiŋiz sünnetiŋiz ile Kelâm-Ullahı ibtâl ėdip niçe buŋa beŋzer şeyleri ėdersiŋiz 
MRK.7.14*ȯndan cümle cemʿiyyeti yanına çağırıp ȯnlara Diŋleyiŋ beni ve aŋlayıŋ dėdi 
MRK.7.15*insânıŋ taşrasında nesne yokdur ki içine girip ȯnủ tencîs etmeḡe kâdir ola ammâ insânı tencîs ėden içinden çıkan nesnelerdir 
MRK.7.16*bir kimseniŋ işidir kulağı var ise diŋlesin 
MRK.7.17*Ȯndan cemʿiyyeti bırakıp bir eve girdiḡi zamân ȯnuŋ telâmîzi ȯŋa temsîliŋ husûsundan suʾâl eylediler 
MRK.7.18*ol dahi ȯnlara dėdi ki Siz de mi idrâksizsiŋiz • aŋlamazmısıŋız ki her ne ki taşradan insân içine girirse ȯnủ tencîs ėdemez 
MRK.7.19*zîrâ kalbine deḡil illâ karnına girir ȯndan hep taʿâmları silip helâya gider 
MRK.7.20*ve insânı tencîs ėden ȯndan çıkan nesnedir dėr idi 
MRK.7.21*zîrâ derûndan yaʿnî insânıŋ kalbinden bed efkâr zinâlar küfürler katller çıkar 
MRK.7.22*hırsızlıklar tamaʿlar şirretler mekirler şehvetler kem nazarlar küfürler ġurûrlar sefâhat 
MRK.7.23*bu cümle bed nesneler insânıŋ derûnundan çıkıp ȯnủ tencîs ėderler 
MRK.7.24*Ȯndan soŋra oradan kalkıp Sûr ve Saydânıŋ sınᵼrlarına vardıkda bir eve girip kendỉyi kimseye bildirmezdi nihâyet gizlenmeḡe kâdir olmadı 
MRK.7.25*zîrâ bir ʿavrat ki kızcağızı bir cinn-i nâpâke mübtelâ idi Hazret-i ʿİsâ içỉn söylendiḡini işidip geldi de ayaklarına düşdü 
MRK.7.26*ve ol ʿavrat Yûnâniyye Sîro-Fenikî tâʾifesinden idi ve ȯŋa yalvardı ki kızından cinni kova 
MRK.7.27*ammâ Hazret-i ʿİsâ ȯŋa dėdi ki ko evvel oğullar doysunlar zîrâ oğullarıŋ etmeḡini alıp ȯnủ köpeklere atmak revâ deḡil 
MRK.7.28*ol dahi cevâb vėrip dėdi ki íyỉ dėrsin efendi zîrâ köpekler dahi sofra altında oğullarıŋ etmek ufaklarından yiyorlar 
MRK.7.29*ol dahi ȯŋa bu söz içỉn var kızıŋdan cinn çıkdı dėdi 
MRK.7.30*ve ol evine vardıkda cinni çıkmış ve kızı döşekde yatır buldu 
MRK.7.31*Ȯndan Hazret-i ʿİsâ Sûr ve Saydânıŋ sınᵼrlarından tekrâr göçüp Dekapolis nâm vilâyetiŋ sınᵼrlarınıŋ ortasından Celîl deŋizine geldi 
MRK.7.32*ve ȯŋa bir sağır hem peltek getỉrildi de ȯŋa yalvardılar ki üzerine elini koya 
MRK.7.33*ol dahi ȯnủ cemʿiyyetden taşraya başkaca çekip kulaklarına parmaklarını sokdu ve tükürüp diline dokundu 
MRK.7.34*ȯndan gözlerini göḡe kaldırıp âh etdi ve efâtâ yaʿnî açıl dėdi 
MRK.7.35*ve fi'l-hâl kulakları meftûh oldu hem peltekliḡi çözüldü de bir-hoş söyledi 
MRK.7.36*ve Hazret-i ʿİsâ ȯnlara tenbîh eyledi ki kimseye söylemeyeler ammâ ne kadar ziyâde nefy ėderdi ise o kadar ziyâde söylerler idi 
MRK.7.37*ve ġâyetle mütehayyir olup dėrlerdi ki her şeyʾi íyỉ eyledi • hem sağırları işitdirir hem dilsizleri söyledir ∞ 
MRK.8.1*Ol eyyâmda pek ʿazîm cemʿiyyet olup yemekleri yok iken Hazret-i ʿİsâ kendỉ telâmîzini çağırıp ȯnlara dėdi ki 
MRK.8.2*Ben bu cemʿiyyete pek acırım zîrâ artık üç gündür ki yanımda dururlar da yemekleri yok 
MRK.8.3*ȯnları eve aç gönderirsem yolda kalırlar zîrâ ȯnlardan baʿzıları ırakdan geldiler 
MRK.8.4*telâmîzi dahi ȯŋa cevâb etdiler ki bu berr ü beyâbânda bunları etmek ile nereden tok etmeḡe kâbildir 
MRK.8.5*ol dahi ȯnlara kaç etmeḡiŋiz var sordu ȯnlar da yedi dėdiler 
MRK.8.6*pes ol cemʿiyyete emr eyledi ki yerde oturalar ve ol yedi etmeḡi alıp ve bereketleyip ve pâreleyip telâmîzine vėrdi ki öŋlerine koyalar ȯnlar dahi ȯnları cemʿiyyetiŋ öŋüne kodular 
MRK.8.7*ve biraz hurda balıkları dahi var idi • bu kez bereket duʿâsını ėdip emr eyledi ki ȯnları dahi öŋlerine koyalar 
MRK.8.8*ve yeyip tok olduklarından soŋra artan ufaklarından yedi seped kaldırdılar 
MRK.8.9*ve yiyenler takrîben dört biŋ kadar âdam idi Ȯndan ȯnları salıvėrdi 
MRK.8.10*ve fi'l-hâl telâmîzi ile kayığa girdi de Dalmânûtâ semtlerine geldi 
MRK.8.11*ve Ferîsîler çıkıp ȯnuŋ ile mübâhese etmeḡe başladılar ve gökden bir ʿalâmet isteyip ȯnủ imtihân etdiler 
MRK.8.12*ammâ o cânında teʾessüf ėdip dėdi ki Niçỉn bu tâʾife ʿalâmet ister • hakkan size dėrim ki bu tâʾifeye bir ʿalâmet vėrilmese gerek 
MRK.8.13*ve ȯnları bırakıp ve kayığa binip öte yakaya geçdi 
MRK.8.14*telâmîz ise etmek almağa unutmuşlar iken bile kayıkda bir etmekden ziyâde yok idi 
MRK.8.15*o dahi ȯnlara nasîhatler ėdip Bakıŋ Ferîsîleriŋ hamîrinden ve Hirodesiŋ mâyasından sakınıŋ dėr idi 
MRK.8.16*ȯnlar dahi birbiriyle söyleşip etmeḡimiz yokdur dėrler idi 
MRK.8.17*ve Hazret-i ʿİsâ bunủ duyup ȯnlara dėdi ki Ne söyleşirsiŋiz etmeḡiŋiz olmadığı içỉn • zihin ve idrâkiŋiz yokmudur dahi kalbiŋiz ebleh midir 
MRK.8.18*gözleriŋiz var iken görmezmisiŋiz ve kulaklarıŋız var iken işitmezmisiŋiz hem hîç hâtırıŋız yokmudur 
MRK.8.19*ol beş etmeḡi beş biŋ kişiye üleşdirdiḡim zamân pâreler ile dolu kaç seped kaldırdıŋız ȯnlar da ȯŋa on iki seped dėdiler 
MRK.8.20*ol yedi etmeḡi dört biŋ âdam arasında üleşdirdiḡim zamân kaç seped pâreler ile dolu kaldırdıŋız ȯnlar dahi yedi seped dėdiler 
MRK.8.21*ol dahi ȯnlara dėdi ki pes niçe idrâksizsiŋiz 
MRK.8.22*Ȯndan Beyt-Saydâya geldi de ȯŋa bir kör getỉrildı ve yalvardılar ki ȯŋa dokuna 
MRK.8.23*ol dahi körü elinden yapışıp ȯnủ kasabadan taşraya çıkardı ve gözlerine tükürüp hem üzerine elleri koyup ȯŋa bir nesne görürmüsün dedi 
MRK.8.24*ol dahi gözleri yukarᵼ kaldırıp ağaclara beŋzer âdamları gezer görürüm dėdi 
MRK.8.25*ȯndan tekrâr ȯnuŋ gözleri üzerine ellerini koyup ȯnủ yukarᵼya bakdırdı da ibrâ olundu hem hepsini ʿayânen gördü 
MRK.8.26*ȯndan Hazret-i ʿİsâ ȯnủ evine gönderip kasabaya girme ve bunủ kasabada kimseye söyleme dėdi 
MRK.8.27*Soŋra Hazret-i ʿİsâ kendỉ telâmîzi ile Fîlibbus taʿmîr eylediḡi Kayseriyyeniŋ karyelerine vardı ve yolda iken telâmîzine suʾâl ėdip ȯnlara dėdi ki ʿacabâ halk kimi dėr ki benim 
MRK.8.28*ȯnlar dahi cevâb vėrdiler kimi Yuhannâ el-Maʿmadânî kimi İlyâ ve kimi peyġamberlerden birisin dėrler 
MRK.8.29*ve o ȯnlara dėdi ki ya siz kimi dėrsiŋiz ki benim • Betrus dahi cevâb vėrip sen Mesîhsin dėdi 
MRK.8.30*ol dahi ȯnlara nehy etdi ki bunủ kendỉ içỉn kimseye söylemeyeler 
MRK.8.31*ȯndan ȯnlara taʿlîm etmeḡe başladı ki İbnü'l-İnsân çok şeyler çekmek ve meşâyihden hem baş imâmlardan ve kâtiblerden redd olunmak ve öldürülmek hem üç günden soŋra ihyâ olmak gerekdir 
MRK.8.32*ve bu nesneleri âşikâre söyledi • Betrus dahi ȯnủ başkaca çekip ȯŋa melâmet etmeḡe başladı 
MRK.8.33*ammâ o dönüp ve telâmîzine nazar ėdip Betrusu âzârladı ve dėdi ki ardımdan git ey şeytân zîrâ sen Allaha müteʿallik nesnelerini hiss etmezsin illâ insâna müteʿallik nesneleri hiss ėdersin 
MRK.8.34*ve yanına cemʿiyyeti telâmîzi ile çağırıp ȯnlara dėdi ki Her kim baŋa tâbiʿ olmak isterse kendỉyi inkâr ėdip salîbini alsın da ardıma gelsin 
MRK.8.35*her kim kendỉ cânını saklamak isterse ȯnủ yavı kıla ammâ her kim benim içỉn ve İncîl içỉn cânını zâyiʿ ėderse ȯnủ bula 
MRK.8.36*âdama neye fâʾidesi ola ki bütün dünyâyı kazana ve kendỉ cânını yavı kıla 
MRK.8.37*yâhûd bir âdam kendỉ cânı içỉn ne fedâ ėdebilir 
MRK.8.38*zîrâ bir kimse benden ya benim kelâmımdan bu zinâkâr ve günâhkâr tâʾifesi arasında ʿârlanırsa İbnü'l-İnsân dahi Babasınıŋ celâlinde kadîs melekler ile geldiḡi zamân ȯndan ʿârlana ∞ 
MRK.9.1*Bundan mâʿadâ ȯnlara dėdi ki hakkan size dėrim ki bunda hâzır olan baʿzı kimesneler kuvvet ile gelmiş melekût-ullahı görmeden ölümü tatmayacaklardır 
MRK.9.2*ve altı günden soŋra Hazret-i ʿİsâ Betrusu ve Yaʿkûbu ve Yuhannâyı bilesince alıp ȯnları yalıŋız tenhâya bir yüksek dağıŋ üzerine götürdü de ȯnlarıŋ huzûrunda tecellî eyledi 
MRK.9.3*ve ȯnuŋ esvâbı dırahşân ve kar gibi ak pak oldular ki ȯnları yer üzerinde hîç bir kassâr böyle beyâz etmeḡe kâdir olmazdı 
MRK.9.4*ve Mûsâ ile İlyâ dahi ȯnlara göründüler de ȯnlar Hazret-i ʿİsâ ile söyleşirler idi 
MRK.9.5*ve Betrus Hazret-i ʿİsâya söyleyip dėdi ki ey muʿallim bize bunda kalmak íyỉdir pes üç çerge kuralım birin saŋa birin Mûsâya ve birin İlyâya 
MRK.9.6*zîrâ ne söylediḡini bilmezdi çün şaşmışlar idi 
MRK.9.7*ve bir bulut gelip ȯnları gölgelendirdi bulutdan dahi bir âvâz gelip benim Sevgỉli Oğlum budur ȯnủ diŋleyiŋ dėdi 
MRK.9.8*ve ol ân içinde ȯnlar çep çevreye bakıp yalıŋız Hazret-i ʿİsâdan ġayrı kimseyi bile görmediler 
MRK.9.9*Bu kez dağdan indikleri zamân Hazret-i ʿİsâ ȯnlara tenbîh etdi ki gördükleri şeyleri tâ İbnü'l-İnsân ölülerden ihyâ oluncaya dek kimseye deyỉvėrmeyeler 
MRK.9.10*ȯnlar dahi ol kelâmı yanlarında saklayıp biri birine ölülülerden ihyâ olmak ne dir diyẻ suʾâl ėderler idi 
MRK.9.11*ȯndan ȯŋa sorup dėdiler ki kâtibler niçỉn evvel İlyâ gelmek gerekdir dėrler 
MRK.9.12*ol dahi ȯnlara cevâb vėrip dėdi ki Gerçek İlyâ evvel gelip her şeyʾi yerine getỉrmek gerekdir ve İbnü'l-İnsânıŋ hakkına yazıldığı gibi niçe şeyler çekip hîç yerine sayılacakdır 
MRK.9.13*ammâ ben size dėrim ki hem İlyâ geldi hem nice ki ȯnuŋ hakkına yazıldı ȯŋa istediklerini etdiler 
MRK.9.14*Ȯndan telâmîze gelip ȯnlarıŋ çevresinde bir ʿazîm cemʿiyyet ve ȯnlar ile mücâdele ėden kâtibler gördü 
MRK.9.15*ve bütün cemʿiyyet ȯnủ gördüḡü gibi şaşdı ve yanına seḡirdip ȯnủ selâmladılar 
MRK.9.16*ol dahi kâtiblere araŋızda ne mücâdele ėdersiŋiz diyẻ sordu 
MRK.9.17*ve cemʿiyyetden birisi cevâb vėrip dėdi ki ey muʿallim ben saŋa nâpâk cinni olan oğlumu getỉrdim idim 
MRK.9.18*ol cinn ȯnủ her nerede ki tutarsa yırtar o ise köpüklenir ve dişleri ile kıcırdar ve kup kuru olur • bu kez ben telâmîziŋe dedim ki ȯnủ kovalar ammâ ėdemediler 
MRK.9.19*ol dahi ȯŋa cevâb vėrip dėdi ki Ey iʿtikâdsız tâʾife niçeye dek siziŋle olayım niçeye dek size tahammül ėdeyim ȯnủ baŋa getỉriŋ 
MRK.9.20*ȯnlar dahi ȯnủ getỉrdiler ve o ȯnủ gördüḡü gibi rûh ȯnủ yırtdı ve oğlan yere düşüp ve köpüklenip yuvarlanırdı 
MRK.9.21*Hazret-i ʿİsâ dahi babasına bu buŋa ne zamândan berỉ vâkiʿ oldu diyẻ sordu ol dahi küçükden berỉ dėdi 
MRK.9.22*ve niçe kerre ȯnủ helâk etmek içỉn âteşe ve suya atdı ammâ eḡer eliŋden bir şey gelirse bize terahhumen yârdım eyle 
MRK.9.23*Hazret-i ʿİsâ dahi ȯŋa dėdi ki eḡer iʿtikâda kâdir iseŋ iʿtikâd ėdene her şey kâbildir 
MRK.9.24*ve teziye oğlanıŋ babası göz yaşı ile çağırıp ben iʿtikâd ėderim ya rabb benim iʿtikâdsızlığıma imdâd eyle dėdi 
MRK.9.25*Hazret-i ʿİsâ dahi görüp ki cemʿiyyet izdihâm ėdip yürüyor cinn-i nâpâki âzârlayıp ȯŋa dėdi ki Ey dilsiz ve sağır cinn ben saŋa emr ėderim ki ȯndan çıkasın ve artık içine girmeyesin 
MRK.9.26*cinn dahi çağırıp ve ȯnủ pekçe yırtıp taşraya çıkdıkdan soŋra oğlan ölü gibi oldu şöyle ki niçesi ölmüşdür dėrler idi 
MRK.9.27*ammâ Hazret-i ʿİsâ ȯnủ elinden tutup kaldırdı ol dahi ayak üzerine kalkdı 
MRK.9.28*ve Hazret-i ʿİsâ bir eve girdiḡi zamân telâmîzi ȯŋa tenhâda sordular ki biz ȯnủ niçỉn kovmağa kâdir olmadık 
MRK.9.29*ol dahi ȯnlara dėdi ki Bu cins rûh bir ġayrı vechile çıkamaz illâ duʿâ ve savm ile çıkar 
MRK.9.30*ȯndan oradan göçüp Celîle geçdiler ve o istemedi ki kimse bilsin 
MRK.9.31*zîrâ o kendỉ telâmîzine taʿlîm ėdip dėr idi ki İbnü'l-İnsân ʿan-karîb âdamlarıŋ ellerine teslîm olunacakdır ve ȯnlar ȯnủ öldüreler ammâ o öldürüldükden soŋra üçüncü günde ihyâ oluna 
MRK.9.32*lakin ȯnlar bu kelâmı aŋlamayıp ȯŋa sormağa korkarlar idi 
MRK.9.33*ȯndan Kefarnahûma geldi ve bir evde iken ȯnlara sordu ki yolda araŋızda ne mücâdele etdiŋiz 
MRK.9.34*ȯnlar ise sükut etdiler zîrâ yolda birbiriyle kanġımız ziyâde büyük olur diyẻ mücâdele etdiler idi 
MRK.9.35*ol dahi oturdukdan soŋra on ikiyi çağırıp ȯnlara dėdi ki Bir kimse evvelki olmak ister ise hepsiniŋ soŋrakisi ve hepsiniŋ hizmetkârı olsun 
MRK.9.36*ve bir maʿsûmu alıp ȯnủ aralarına kodu ve ȯnủ kucağına alıp ȯnlara dėdi ki 
MRK.9.37*her kim buncılayın maʿsûmlardan birini benim ismim içỉn kabûl ėderse beni kabûl etmiş olur ve beni kabûl ėden beni kabûl etmez illâ beni irsâl ėdeni kabûl eyler 
MRK.9.38*o zamân Yuhannâ ȯŋa söyleyip dėdi ki ya muʿallim biz bir kimseyi gördük ki seniŋ ismiŋ ile cinnleri kovardı ve ardımızca gelmedi ve bize tâbiʿ olmadığı içỉn ȯnủ menʿ etdik 
MRK.9.39*ammâ Hazret-i ʿİsâ Yok menʿ etmeŋ dėdi zîrâ hîç kimse benim ismim ile fiʿl-i ekvâyı etmeḡe ve hemândem benim hakkıma kemlik söylemeḡe kâdir olamaz 
MRK.9.40*zîrâ bize zıdd olmayan bizim tarafımızdadır 
MRK.9.41*ve her kim size benim ismim ile siz Mesîhiŋ itbâʿı olduğuŋuz içỉn bir tas su içirecek olursa hakkan size dėrim ki kendỉ sevâbını zâyiʿ etmez 
MRK.9.42*hem kim ki bu baŋa îmân getỉren maʿsûmlardan birini azdıracak olursa ȯŋa dahi íyỉ olurdu ki boyuna bir deḡirmen taşı asılıp deŋize atılmış ola idi 
MRK.9.43*Pes eḡer eliŋ seni azdırırsa ȯnủ kes zîrâ ki hayâta bir el ile girmek iki el ile cehennemiŋ söyünmez âteşe girmeden saŋa evlâdır 
MRK.9.44*nerede ki ȯnlarıŋ dûdu ölmez ve âteşi söyünmez 
MRK.9.45*ve eḡer ayağıŋ seni azdırırsa ȯnủ kes zîrâ ki hayâta topal girmek iki ayağıŋ olup cehennemiŋ söyünmez âteşine atılmadan saŋa evlâdır 
MRK.9.46*nerede ki dûdu ölmez ve âteşi söyünmez 
MRK.9.47*ve kezalik eḡer gözüŋ seni azdırırsa ȯnủ çıkar zîrâ hayâta yalıŋız bir göz ile girmek iki gözüŋ olup cehennemiŋ âteşine atılmadan saŋa evlâdır 
MRK.9.48*nerede ki ȯnlarıŋ dûdu ölmez ve âteşi söyünmez 
MRK.9.49*Zîrâ her kim âteş ile tuzlanacakdır ve her kurbân tuz ile mümellah olacakdır 
MRK.9.50*tuz íyỉdir ammâ eḡer tuz lezzetsiz olursa ȯnủ ne ile terbiye ėdesiz • kendỉleriŋizde tuz olsun ve birbiriŋiz musâlaha üzere oluŋ ∞ 
MRK.10.1*Ve oradan kalkıp Erden kenârından Yahûdâ sınᵼrlarına geldi de tekrâr cemʿiyyetler ȯnuŋ yanına cemʿ oldu da o kendỉ ʿâdeti üzere ȯnları taʿlîm ėderdi 
MRK.10.2*ve Ferîsîler yanaşıp ȯŋa imtihânen suʾâl eylediler ki kocaya kendỉ ʿavratını boşamak câʾiz midir 
MRK.10.3*ol dahi ȯnlara cevâb vėrip Mûsâ size ne emr etdi dėdi 
MRK.10.4*ȯnlar dahi dėdiler ki Mûsâ talâknâmeyi yazmağa ve boşamağa icâzet vėrdi 
MRK.10.5*Hazret-i ʿİsâ dahi cevâb vėrip ȯnlara dėdi ki O size bu emri kalbiŋiziŋ pekliḡi içỉn yazdı 
MRK.10.6*ammâ halîkanıŋ ibtidâsında Hazret-i Allah insânı erkek ve dişi yaratdı 
MRK.10.7*ve ȯnuŋ içỉn insân babasını ve anasını terk eyleye de ʿavratına kavışa 
MRK.10.8*ve ikisi dahi bir lahm olalar şöyle ki artık iki olmayalar illâ yek lahm olalar 
MRK.10.9*pes Allah Teʿâlâ neyi ki kavışdırdı ise insân ayırmasın 
MRK.10.10*ve telâmîzi ȯŋa tekrâr bu husûs içỉn evde suʾâl eylediler 
MRK.10.11*ol dahi ȯnlara dėdi ki Her kim kendỉ ʿavratını boşayıp bir ġayrıyı nikâh ėderse ol ʿavrat üzerine zinâ ėder 
MRK.10.12*ve kezalik ʿavrat kendỉ kocasını bırakıp bir ġayrısına varırsa zinâ ėder 
MRK.10.13*o zamân ȯŋa maʿsûmlar ihzâr olundular ki ȯnlara dokuna ammâ telâmîz ihzâr ėdenleri âzârlarlar idi 
MRK.10.14*ve Hazret-i ʿİsâ bunủ görüp incindi ve ȯnlara dėdi ki Maʿsûmları baŋa gelmeḡe koyuŋ ve ȯnlara mâniʿ olmaŋ zîrâ melekût-ullah böyle kimseleriŋdir 
MRK.10.15*hakkan size dėrim ki kim ki maʿsûm gibi melekût-ullahı kabûl etmezse içine girmeyecekdir 
MRK.10.16*ve ȯnları kucağına alıp hem üzerlerine ellerini koyup ȯnlara hayr duʿâ eyledi 
MRK.10.17*ve yola çıkar iken bir kimse ȯŋa seḡirtdi ve öŋünde diz çöküp ȯŋa ey íyỉ muʿallim ne eyleyeyim ki ebedî hayâtı temellük ėdeyim diyẻ suʾâl eyledi 
MRK.10.18*Hazret-i ʿİsâ dahi ȯŋa dėdi ki Niçỉn baŋa íyỉ dėrsin bir Allahdan ġayrı íyỉ kimse yokdur 
MRK.10.19*sen vesâyâyı bilirsin zinâ etme öldürme uğurlama yalan şâhidliḡi etme zarar eyleme babaŋa ve anaŋa ikrâm eyle 
MRK.10.20*ol dahi cevâb vėrip ȯŋa dėdi ki ey muʿallim ben bu cümle nesneleri gencliḡimden berỉ gözedirim 
MRK.10.21*Hazret-i ʿİsâ dahi ȯnuŋ yüzüne bakıp ȯnủ sevdi ve ȯŋa dėdi ki Bir şeyiŋ eksik • var her neŋ var ise sat da fukarâya vėr ve gökde bir hazîne sâhibi olursun ȯndan gel salîbiŋi al ve baŋa tâbiʿ ol 
MRK.10.22*o ise bu kelâmdan mahzûn olup elem ile gitdi zîrâ çok mâlı var idi 
MRK.10.23*Hazret-i ʿİsâ dahi çevresine bakıp kendỉ telâmîzine dėdi ki mâldârlar ne güç ile melekût-ullaha gireler 
MRK.10.24*telâmîz dahi ȯnuŋ kelâmı içỉn şaşdılar ve Hazret-i ʿİsâ tekrâr söyleyip ȯnlara dėdi ki Ey oğullar mâla dayananlara melekût-ullaha girmek ne kadar güçdür 
MRK.10.25*bir mâldâr melekût-ullaha girmekden deveniŋ iḡne delỉḡinden geçmesi dahi âsândır 
MRK.10.26*ȯnlar ise dahi ziyâde mütehayyir olup mâbeynlerinde imdi kim halâs olabilir dėrler idi 
MRK.10.27*Hazret-i ʿİsâ dahi ȯnlara nazar ėdip dėdi ki âdamlar katında muhâldır ammâ Allah katında muhâl deḡildir zîrâ Allah katında her şey mümkindir 
MRK.10.28*Betrus dahi ȯŋa işte biz her şeyʾi bırağıp saŋa tâbiʿ olduk dėmeḡe başladı 
MRK.10.29*Hazret-i ʿİsâ dahi cevâb vėrip dėdi ki Hakkan size dėrim hîç kimse yokdur ki benim içỉn ve İncîl içỉn evi ya karındaşları ya kız karındaşları ya babayı ya anayı ya ʿavratı ya evlâdı ya emlâki terk eylemiş ola 
MRK.10.30*ve hâlen bu zamânda yüz o kadar evler ve karındaşlar ve kız karındaşlar ve analar ve evlâd ve emlâk ıtrâdlar ile hem gelecek dehirde hayât-ı müʾebbedeyi almaya 
MRK.10.31*ammâ niçe evvelkiler soŋrakiler olup soŋrakiler dahi evvekiler olalar 
MRK.10.32*Bu kez ȯnlar Kuds-i Şerîfe çıkıp yolda idiler de Hazret-i ʿİsâ öŋlerinde giderdi ve ȯnlar havfnâk iken korku ile ardınca giderler idi ve o tekrâr on ikiyi tenhâya çekip kendỉye vâkiʿ olacak nesneleri ȯnlara söylemeḡe başladı 
MRK.10.33*İşte Kuds-i Şerîfe çıkarız ve İbnü'l-İnsân baş imâmlarıŋ ve kâtibleriŋ ellerine teslîm olunacakdır ȯnlar dahi ȯnủ ölüme hükm ėdeler hem kâfirleriŋ ellerine vėreler 
MRK.10.34*ki ȯnlar ȯŋa istihzâ eyleyeler ve ȯŋa deḡnek çalalar hem üzerine tükürüp ȯnủ öldüreler ammâ üçüncü günde ihyâ oluna 
MRK.10.35*Ve Zebedîniŋ oğulları Yaʿkûb hem Yuhannâ ȯŋa yaklaşıp ey muʿallim biz isteriz ki bize dilediḡimizi ėdesin dėdiler 
MRK.10.36*ol dahi ȯnlara ne istersiŋiz ki size ėdeyim dėdi 
MRK.10.37*ȯnlar dahi dėdiler bize icâzet vėr ki biz seniŋ ʿizzetiŋde birimiz sağıŋda ve birimiz soluŋda oturavız 
MRK.10.38*ve Hazret-i ʿİsâ ȯnlara dėdi ki dilediḡiŋiz nedir bilmezsiŋiz • siz ben içecek kâseyi içmeḡe ve ben müteʿammid olacak maʿmûdiyye ile müteʿammid olmağa kâdir misiŋiz 
MRK.10.39*ȯnlar dahi belî kâdiriz dėdiler ve Hazret-i ʿİsâ ȯnlara dėdi ki Gerçek siz içeceḡim kâseyi içersiŋiz ve ben müteʿammid olacak maʿmûdiyye ile müteʿammid olursuŋuz 
MRK.10.40*ammâ sağımda ya solumda oturtmak elimde deḡil ki size vėrem nihâyet kime hâzırlandı ise ȯnlara vėrile 
MRK.10.41*ve kalan on telâmîz bunủ işidip Yaʿkûba ve Yuhannâya incinmeḡe başladılar 
MRK.10.42*ammâ Hazret-i ʿİsâ ȯnları yanına çağırıp dėdi ki siz bilirsiŋiz ki tâʾifelere sultânlar hisâbında olanlar ȯnlara tasallut ėderler ve ekâbirleriniŋ üzerlerine hükûmeti var 
MRK.10.43*ammâ araŋızda böyle olmaya belki araŋızda büyük olmak isteyen çâkeriŋiz olsun 
MRK.10.44*ve araŋızda kim ki evvelki olmak isterse hepsiniŋ hizmetkârı ola 
MRK.10.45*zîrâ İbnü'l-İnsân bile kendỉye hizmet olunmak içỉn gelmedi illâ hizmet etmeḡe ve kendỉ cânını niçeleriŋ halâsı içỉn fedâ etmeḡe gelmişdir 
MRK.10.46*Ȯndan Erîhâya geldiler ve o telâmîzi hem ʿazîm cemʿiyyet ile Erîhâdan çıkar iken Timânıŋ oğlu Bar-Timaʾus nâm bir kör yol yanında oturup dilenirdi 
MRK.10.47*ve Nâseretli ʿİsânıŋ geçdiḡini işitmekle çağırmağa başladı ve ey Dâvûd oğlu ʿİsâ baŋa merhamet eyle dėdi 
MRK.10.48*ve çok kimseler ȯnủ âzârlarlar idi ki sükut eyleye ammâ o ey Dâvûd oğlu baŋa merhamet eyle diyẻ dahi ziyâde çağırırdı 
MRK.10.49*Hazret-i ʿİsâ dahi durup çağırıŋ şunủ dėdi pes ȯnlar ol körü çağırdılar ve hâtırıŋı hoş tut kalk o seni çağırdı dėdiler 
MRK.10.50*ol dahi kendỉ sevbini bırakıp kalkdı da Hazret-i ʿİsâya geldi 
MRK.10.51*ve Hazret-i ʿİsâ ȯŋa işâret ėdip ne istersin ki saŋa ėdeyim dėdi • kör dahi ȯŋa ya rabb beni tebsîr eyle dėdi 
MRK.10.52*Hazret-i ʿİsâ dahi ȯŋa var iʿtikâdıŋ seni halâs eyledi dėdi ve ol ân içinde mubassır oldu ve Hazret-i ʿİsânıŋ ardınca yola gitdi ∞ 
MRK.11.1*Ve Kuds-i Şerîfe yakın Beyt-Fâcîye ve Beyt-ʿAnyâya Cebel ü'z-Zeytûnuŋ kurbünde geldiḡi zamân telâmîzden ikisini gönderip 
MRK.11.2*ȯnlara dėdi ki Karşᵼŋızda olan kasabaya varıŋ ve girdiḡiŋiz gibi bağlı ve üzerine kimse binmemiş bir kuduk bulursuz ȯnủ çözüŋ de baŋa getỉriŋ 
MRK.11.3*ve bir kimse size niçỉn bunủ ėdersiŋiz dėr ise deyiŋ ki efendiye lâzımdır da ȯnủ teziye buraya göndere 
MRK.11.4*pes ȯnlar vardılar ve kuduğu taşrada yol başına yakın bir kapᵼya bağlı buldular da ȯnủ çözdüler 
MRK.11.5*ve orada hâzır olanlardan baʿzısı ȯnlara ne işlersiŋiz ki bu kuduğu çözersiŋiz dėdiler 
MRK.11.6*ȯnlar dahi Hazret-i ʿİsâ emr eylediḡi gibi ȯnlara söylediler de ȯnları koyuvėrdiler 
MRK.11.7*pes ȯnlar kuduğu Hazret-i ʿİsâya getỉrdiler hem üzerine esvâblarını bırakdılar da o üzerine bindi 
MRK.11.8*ve niçesi kendỉ esvâbını yola sererler idi ġayrılar ise ağaclarıŋ dallarından kesip yola döşerler idi 
MRK.11.9*ve öŋünce gidenler hem ardınca gelenler alkışlayıp Hoşʿanâ Rabbiŋ ismi ile gelen mütebârek olsun dėrler idi 
MRK.11.10*babamız Dâvûduŋ melekûtu ki Rabbiŋ ismi ile geliyor mütebârek olsun eŋ yüce yerlerde hoşʿanâ 
MRK.11.11*Ve Hazret-i ʿİsâ Kuds-i Şerîfe girip heykele geldi de çep çevrede her şeyi seyr etdikden soŋra geç vakit olmağla on iki telâmîz ile Beyt-ʿAnyâya doğru gitdi 
MRK.11.12*ve irtesi gün Beyt-ʿAnyâdan çıkdıkları zamân aç oldu idi 
MRK.11.13*ve bir yapraklı incîr ağacını ırakdan görüp ȯnda bir şey bulurmuyum diyẻ vardı ammâ ȯŋa gelip yapraklardan ġayrı hîç bir şey bulamadı zîrâ incîrleriŋ mevsimi deḡil idi 
MRK.11.14*ve Hazret-i ʿİsâ incîr ağacına hitâben artık ebeden hîç kimse senden yemiş yemesin dėdikde telâmîzi ȯnủ işitdiler 
MRK.11.15*ȯndan Kuds-i Şerîfe geldiler ve Hazret-i ʿİsâ heykele girip heykelde alış vėriş ėdenleri kovmağa başladı ve sarrâflarıŋ çekmecelerini hem göḡercin satanlarıŋ işkemlelerini baş aşağa etdi 
MRK.11.16*ve kimseye heykelde bir kab taşımağa komadı 
MRK.11.17*hem taʿlîm ėdip ȯnlara dėdi ki Mastûr deḡilmidir ki benim beytime cümle ümmetler içỉn beytü's-salvetdir dėnile ammâ siz ȯnủ hırsız yatağına döndürdüŋüz 
MRK.11.18*bu kez kâtibler ve baş imâmlar bunủ işidip ȯnủ öldürtmek içỉn bir vech ararlar idi zîrâ ȯnuŋ taʿlîminden bütün cemʿiyyet vâlih ve hayrân olmağla ȯndan korkarlar idi 
MRK.11.19*ve ahşâm olunca şehirden taşraya çıkdı 
MRK.11.20*ve irtesi incîr ağacınıŋ yanında geçdikleri zamân ȯnủ tâ kökünden kurumuş gördüler 
MRK.11.21*Betrusuŋ dahi hâtırına gelip ȯŋa dėdi ki ey muʿallim işte sen ȯŋa bed duʿâ okuduğuŋ incîr ağacı kurudu 
MRK.11.22*Hazret-i ʿİsâ dahi ȯnlara cevâb vėrip dėdi ki Allaha îmânıŋız olsun 
MRK.11.23*zîrâ hakkan size dėrim ki kim ki bu dağa kalk kendỉŋi deŋize at diyecek olursa ve kalbinde iştibâh etmezse illâ dėdiḡim nesne elbette vâkiʿ olur diyẻ inanırsa her ne ki dėmiş olursa zuhûra gele 
MRK.11.24*ȯnuŋ içỉn size dėrim ki her nesne ki yalvarıp dileyecek olursaŋız hâsıl ėdeceḡiŋizi inanıŋ da nâʾil olursuŋuz 
MRK.11.25*ve namâza hâzır olduğuŋuz zamân bir kimseniŋ üzerine bir şeyʾiŋiz var ise ȯŋa ʿafv eyleyiŋ tâ kim semavâtda olan Babaŋız dahi hatâlarıŋızı ʿafv eyleye 
MRK.11.26*zîrâ eḡer siz ʿafv etmezseŋiz semavâtda olan Babaŋız dahi hatâlarıŋızı ʿafv etmeye 
MRK.11.27*Ȯndan tekrâr Kuds-i Şerîfe geldiler ve heykelde gezinir iken baş imâmlar ve şeyhler ȯŋa gelip 
MRK.11.28*dėdiler ki bu şeyleri ne hükûmet ile ėdersin ve saŋa bu hükmü kim vėrdi ki bu nesneleri ėdesin 
MRK.11.29*Hazret-i ʿİsâ dahi cevâb vėrip ȯnlara dėdi ki Ben dahi size bir şey sorayım baŋa cevâb vėriŋ de ben dahi bu nesneleri ne hükûmet ile ėderim size deyivėreyim 
MRK.11.30*Yuhannânıŋ maʿmûdiyyesi gökden mi yohsa âdamlardan mı oldu baŋa cevâb vėriŋ 
MRK.11.31*ȯnlar dahi mâbeynlerinde söyleşip dėdiler ki eḡer gökden dėr isek pes niçỉn ȯŋa inanmadıŋız dėse gerek 
MRK.11.32*ve eḡer âdamlardandır dėr isek kavimden korkarız zîrâ hepsi Yuhannâyı hakk peyġamber bilirler idi 
MRK.11.33*ȯnuŋ içỉn Hazret-i ʿİsâya biz bilmeziz diyẻ cevâb vėrdiler Hazret-i ʿİsâ dahi ȯnlara cevâb vėrip ben dahi size bu nesneleri ne hükûmet ile ėderim deyivėrmem dėdi ∞ 
MRK.12.1*Ȯndan ȯnlara temsîlât ile söylemeḡe başladı Bir âdam bir bâğ dikdi ȯŋa bir çit çevirdi ve içinde üzüm basacak bir yer kazdı hem bir kulle yapdı da ȯnủ baʿzı ırġâdlara kirâya vėrdi ȯndan yola gitdi 
MRK.12.2*ve mevsiminde ol ırgâdlara bir kulunu gönderdi ki ȯnlardan bâğıŋ mahsûlünü ala 
MRK.12.3*ammâ ȯnlar ȯnủ tutup ve döḡüp boş gönderdiler 
MRK.12.4*ol dahi tekrâr bir ġayrı hizmetkâr gönderdi de ȯnlar ȯŋa da taşlar atıp başını yardılar ve söḡe söḡe gėrỉ gönderdiler 
MRK.12.5*ol ise tekrâr bir ġayrıyı gönderdi de ȯnủ öldürdüler soŋra niçe ġayrıları da gönderdi ki ȯnlardan kimini döḡdüler kimini öldürdüler 
MRK.12.6*ȯnuŋ içỉn bir sevgỉli oğlu dahi var iken ʿâkıbet ȯnủ dahi gönderip bârî oğluma hürmet ėdeler dėr idi 
MRK.12.7*ammâ ol ırġâdlar birbirine dėdiler ki bu vârisdir geliŋ ȯnủ öldürelim de mîrâs bize kalır 
MRK.12.8*ve ȯnủ tutup öldürdüler hem bâğıŋ taşrasına bırakdılar 
MRK.12.9*pes bâğ sâhibi nice etsin • gelip ve ol ırġâdları helâk eyleyip bâğı ġayrılara vėrecekdir 
MRK.12.10*siz dahi bu kitâbı okumadıŋız mı ki yapᵼcılarıŋ redd etdiḡi taş köşe başı oldu 
MRK.12.11*bu Rabb Teʿâlâdan olmuşdur da gözlerimize ʿacîb gelir 
MRK.12.12*ȯnlar ise ȯnủ tutmağa ararlar idi zîrâ bildiler ki bu temsîli ȯnlarıŋ husûsunda söyledi idi lakin cemʿiyyetden korkmağın ȯnủ bırağıp gitdiler 
MRK.12.13*Ȯndan ȯŋa Ferîsîler ve Hirodeslilerden baʿzısını gönderdiler ki ȯnủ sözleriyle yaŋıldalar 
MRK.12.14*ȯnlar dahi gelip ȯŋa dėdiler ki ya muʿallim biz seni doğru ve kimseden pervâŋ olmadığını biliriz zîrâ insânıŋ kişiliḡine bakmayıp Allahıŋ tarîkini hakk üzere öḡredirsin • kaysere cizyeyi vėrmek câʾiz midir deḡil midir vėrelim mi vėrmeyelim mi deyivėr 
MRK.12.15*ammâ o ȯnlarıŋ nifâkını bilip ȯnlara dėdi ki niçỉn beni imtihân ėdersiŋiz baŋa bir dînâr getỉriŋ ki ȯnủ göreyim 
MRK.12.16*ȯnlar dahi ȯŋa getỉrdikde o ȯnlara dėdi ki bu sûret ve bu sikke kimiŋdir ȯnlar dahi kayseriŋdir dėdiler 
MRK.12.17*ve Hazret-i ʿİsâ cevâb vėrip ȯnlara dėdi ki kayseriŋ mahsûsâtını kaysere ve Allahıŋ mahsûsâtını Allaha vėriŋ • ȯnlar dahi ȯndan taʿaccüb etdiler 
MRK.12.18*Ȯndan ȯŋa Zındîkler geldiler ki kıyâmet yokdur dėrler ve ȯŋa suʾâl ėdip dėdiler ki 
MRK.12.19*ey muʿallim Mûsâ bize yazdı ki bir kimseniŋ karındaşı fevt olsa ve ʿavratını evlâdsız alıkosa karındaşı ȯnuŋ ʿavratını alsın da karındaşına nesil kaldırsın 
MRK.12.20*yedi karındaş var idi evvelkisi bir ʿavrat aldı da fevt olup evlâd alıkomadı 
MRK.12.21*ikincisi dahi ȯnủ aldı ve öldü ol dahi evlâd alıkomadı üçüncüsü de böyle 
MRK.12.22*ve hep yedisi de ȯnủ alıp nesil alıkomadılar ʿâkıbet hepsinden soŋra ʿavrat da öldü 
MRK.12.23*pes kıyâmetde inşâr oldukları zamân ȯnlardan kimiŋ ʿavratı olur çün hep yedisi de ȯnủ tezevvüc eylediler 
MRK.12.24*ammâ Hazret-i ʿİsâ ȯnlara cevâb vėrip dėdi ki Siz bunda hatâ etmezmisiŋiz ki kitâbı ve kudret-ullahı bilmezsiŋiz 
MRK.12.25*çün insânlar ölülerden inşâr olundukları zamân ne ʿavrat alalar ne vėreler illâ göklerdeki melekler gibi olalar 
MRK.12.26*ve ölüler inşâr olunacakları içỉn Mûsânıŋ kitâbında okumadıŋız mı ki Allah Teʿâlâ ȯŋa böḡürtlende söyleyip ben İbrâhîmiŋ İlâhı ve İshâkıŋ İlâhı ve Yaʿkûbuŋ İlâhıyım dėdi 
MRK.12.27*Allah Teʿâlâ ölüleriŋ ilâhı deḡildir illâ dirileriŋ ilâhıdır pes siz pek hatâ ėdersiŋiz 
MRK.12.28*O zamân kâtiblerden biri ȯnlarıŋ mücâdelesini işidip ve ȯnlara bir-hoş cevâb vėrdiḡini bilip ȯŋa cümleden baş vasiyyet kanġısıdır diyẻ suʾâl eyledi 
MRK.12.29*Hazret-i ʿİsâ dahi cevâb vėrdi Cümle vesâyâdan baş bu ki diŋle ya İsrâʾîl Rabb Allahımız Rabb vâhiddir 
MRK.12.30*ve Allah Teʿâlâ Rabbiŋizi bütün kalbiŋ ile ve bütün cânıŋ ile ve bütün fikriŋ ile hem bütün tâkatiŋ ile sevesin • baş vasiyyet budur 
MRK.12.31*ve ikincisi buŋa mânend bu ki karîbiŋi kendỉŋi gibi sevesin • bunlardan büyük ġayrı vasiyyet yokdur 
MRK.12.32*kâtib dahi ȯŋa dėdi ki ya muʿallim hakk üzere íyỉ dėdiŋ ki Allah birdir ve ȯndan ġayrı bir dahi yokdur 
MRK.12.33*ve ȯnủ bütün kalbden ve bütün fikirden ve bütün cândan hem bütün tâkat ile sevmek hem karîbiŋi kendỉyi gibi sevmek cümle kurbân ve zebîhalardan ziyâdedir 
MRK.12.34*Hazret-i ʿİsâ dahi görüp ki ʿâkilâne cevâb vėrdi ȯŋa dėdi ki sen melekût-ullahdan ırak deḡilsin ve artık kimse ȯŋa suʾâl etmeḡe cerâʾet etmedi 
MRK.12.35*ve Hazret-i ʿİsâ heykelde taʿlîm ėdip böyle dėmeḡe başladı Kâtibler nice diyebilirler ki Mesîh Dâvûduŋ oğludur 
MRK.12.36*zîrâ Dâvûd kendỉsi Rûhü'l-Kudüsden söyledi ki Rabb rabbime benim sağımda otur dėdi tâ ben düşmanlarıŋı ayaklarıŋıŋ basamağına koyuncaya dek 
MRK.12.37*pes Dâvûd kendỉsi ȯŋa rabb dėr imdi nice oğlu olabilir ve cemʿiyyetiŋ ekseri ȯnủ cân ve dilden diŋlerler idi 
MRK.12.38*o ise ȯnlara kendỉ taʿlîminde dėr idi ki Kâtiblerden sakınıŋ ki uzun esvâb gíymeḡe ve sokâklarda selâmlanmağı severler 
MRK.12.39*ve cemʿiyyetlerde başda oturmaları hem meclislerde sedirleri severler 
MRK.12.40*ki dul ʿavratlarıŋ evlerini ekl ü belʿ ėderler ve bu uzun namâzlarıŋ bahânesiyle ammâ ȯnlar pek büyük kazâyı çekeler 
MRK.12.41*Ve Hazret-i ʿİsâ hazîne sandᵼğınıŋ karşᵼsına oturup kavmiŋ akçeyi hazîne sandᵼğına ne şekil üzere atdığına bakardı (42) ve niçe aġniyâ çok atarlardı 
MRK.12.42*ve bir fakîr dul karı gelip iki pûl bırakdı ki bir mankır ėder 
MRK.12.43*bu kez Hazret-i ʿİsâ telâmîzi yanına çağırıp ȯnlara dėdi ki hakkan size dėrim ki bu fakîr dul karı hazîne sandᵼğına atan cümleden ziyâde atdı 
MRK.12.44*zîrâ hepsi kendỉ zevâʾidinden atdılar ammâ o kendỉ eksikliḡinden cümle var olanını ve cümle mâlını atdı ∞ 
MRK.13.1*Ve o heykelden çıkar iken telâmîzinden biri ȯŋa dėdi ki ya muʿallim bak bu taşlar ne şekil ve bu binâlar ne tarzdır 
MRK.13.2*Hazret-i ʿİsâ dahi ȯŋa cevâb vėrip dėdi ki Bu ʿazîm binâları görürmüsün taş taş üzerine kalmayacakdır ki yıkılmamış ola 
MRK.13.3*ȯndan Cebel ü'z-Zeytûn üzerinde heykele karşᵼ otururken Betrus ve Yaʿkûb ve Yuhannâ ve Andreʾus ȯŋa tenhâda sordular 
MRK.13.4*bize deyivėr bu nesneler ne zamân vâkiʿ olurlar ve vaktiŋ nişânı ne şekildir ki ȯnda bu cümle nesneleriŋ inkızâsı ola 
MRK.13.5*Hazret-i ʿİsâ dahi ȯnlara cevâb vėrip dėmeḡe başladı ki Sakınıŋ ki sizi kimse ıdlâl etmeye 
MRK.13.6*zîrâ niçesi benim ismim ile gelip mesîh benim diyeceklerdir de çok kimseleri ıdlâl ėdeler 
MRK.13.7*pes cenkleri ve cenkleriŋ haberlerini işitdiḡiŋiz zamân muztarib olmaŋ zîrâ vâkiʿ olmak gereklerdir ammâ dahi inkızâ olmaz 
MRK.13.8*çün bir millet bir ġayrı millet üzerine ve bir memleket bir ġayrı memleket üzerine kalkacakdır ve çok yerde zelzeleler ve kahtlar ve tâʿûnlar olacakdır 
MRK.13.9*bu nesneler elemleriŋ ibtidâları olalar pes kendỉleriŋizi sakınıŋ zîrâ ehl-i mahfilleriŋ ellerine teslîm olunacak ve mecmaʿlarda döḡüleceksiŋiz hem benim eclimden ȯnlara şehâdet içỉn hâkimler ve pâdişâhlar öŋüne ihzâr olunacaksıŋız 
MRK.13.10*Ve cümle tâʾifeler arasında evvelce İncîl vaʿz olunsa gerek 
MRK.13.11*pes sizi ȯnlarıŋ ellerine vėrmek içỉn getỉrdikleri zamân diyeceḡiŋize pėşince ihtimâmda ve efkârda olmaŋ belki ol ânda size ne ki vėrilir ise ȯnủ söyleyiŋ zîrâ söyleyenler siz deḡilsiŋiz ammâ Rûhü'l-Kudüsdür 
MRK.13.12*ve karındaş karındaşını hem baba oğlunu ölüme teslîm eyleye ve oğullar babalar ve anaları üzerine kalkalar da ȯnları öldürdeler 
MRK.13.13*siz dahi benim ismim içỉn hepsinden mabġûz olursuŋuz ammâ tâ âhire dek dayanan halâs ola 
MRK.13.14*Pes Dâniyâl peyġamberiŋ söylediḡi harâbıŋ kerâhiyyetiniŋ lâyık olmayan yerde konduğunu gördüḡüŋüz zamân • okuyan fehm eylesin • ol vakitde Yahûdâ vilâyetinde olanlar dağlara kaçsınlar 
MRK.13.15*ve eviŋ damı üzerinde olan kişi eve inmesin hem kendỉ evinden bir şey almağa girmesin 
MRK.13.16*ve sahrâda olan kendỉ esvâbını almak içỉn gerỉ dönmesin 
MRK.13.17*pes ol günlerde vay gebelere ve emzirenlere 
MRK.13.18*ve yalvarıŋ ki firârıŋız kışda olmaya 
MRK.13.19*zîrâ ol günlerde şöyle bir musîbet ola ki Allah Teʿâlâ halk etdiḡi nesneleriŋ halîkasınıŋ ibtidâsından tâ şimdiye dek hîç ne olmuş ne olacakdır 
MRK.13.20*ve eḡer Allah Teʿâlâ ol günleri taksîr etmemiş olsaydı hîç bir beşer kurtulmazdı ammâ ol günleri Allah Teʿâlâ ihtiyâr etdiḡi muhtârlar içỉn taksîr eyledi 
MRK.13.21*Ve o zamân bir kimse size Mesîh bundadır ya işte falân yerdedir dėrse inanmaŋ 
MRK.13.22*zîrâ yalan mesîhleri ve yalan peyġamberleri kalkacaklardır ve kâbil olsaydı muhtârları dahi ıdlâl etmek içỉn âyât ve muʿcizâtlar ėdecekler 
MRK.13.23*ammâ siz sakınıŋ işte ben size her şeyi pėşîn söyledim 
MRK.13.24*ve ol günlerde ol musîbetden soŋra güneş karaŋlı olur hem ay kendỉ aydınlığını vėrmez 
MRK.13.25*ve gökden yıldızlar düşeler hem semavâtda olan kuvvetler sarsılalar 
MRK.13.26*ve o zamân benî âdem İbnü'l-İnsânıŋ bulutlarda ve ʿazîm kuvvet ve celâlde geldiḡini göreler 
MRK.13.27*ve ol dahi ol vakitde kendỉ meleklerini göndere de muhtârlarını dört rüzgârdan yeriŋ intihâsından tâ göḡüŋ intihâsında dek devşirecekdir 
MRK.13.28*Pes bu temsîli incîrden öḡreniŋ kaçanki ȯnuŋ dalları yumuşak olup yaprakları tomruklanır yazıŋ yakın idiḡini bilirsiŋiz 
MRK.13.29*siz dahi böyle bu nesneleriŋ vâkiʿ olduğunu gördüḡüŋüz zamân biliŋ ki o yakın hemân kapᵼdadır 
MRK.13.30*hakkan size dėrim ki cümle bu nesneler vâkiʿ olmazdan evvel bu devir zâʾil olmaya 
MRK.13.31*semâ ve arz zâʾil olalar ammâ benim kelâmım zâʾil olmaz 
MRK.13.32*nihâyet ol günü ve ol sâʿati kimse bilmez ne gökdeki melekler ne Oğul fakat yalıŋız Baba bilir 
MRK.13.33*Sakınıŋ uyanık oluŋ ve namâz kılıŋ zîrâ ol vaktiŋ kaçan olacağını bilmezsiŋiz 
MRK.13.34*nice ki bir âdam yola çıkıp kendỉ evini bırağır ve kendỉ hizmetkârlarına hükûmet vėrir ve herkese kendỉ işini ısmarlar hem kapᵼcıya uyanık ol diyẻ emr eyler • İbnü'l-İnsân dahi böyledir 
MRK.13.35*pes uyanık oluŋ zîrâ ev sâhibiniŋ ne vakitde geleceḡini ahşâmda mı dün yarısında mı huros ötüşünde mi yohsa sabâhda mı bilmezsiŋiz 
MRK.13.36*tâ kim o apaŋsızın gelip sizi uyur bulmaya 
MRK.13.37*pes size söylediḡimi hepsine söylerim uyanık oluŋ ∞ 
MRK.14.1*Ve iki günden soŋra fısh ve fetîr bayrâmları idi ve baş imâmlar ve kâtibler aradılar ki ne vech üzere Hazret-i ʿİsâyı hîle ile tutup öldüreler 
MRK.14.2*ammâ bayrâmda olmasın dėrler idi ki tâ ki kavmiŋ ġulġulesi olmaya 
MRK.14.3*ve Hazret-i ʿİsâ Beyt-ʿAnyâda ebras Simʿunuŋ evinde sofrada iken bir ʿavrat geldi ki bir hokka kıymetli nârdîn yağı var idi ve hokkayı kırıp ȯnuŋ başına aktardı 
MRK.14.4*ve baʿzılar derûnlarında incinip bu yağ niçỉn telef oldu dėdiler 
MRK.14.5*zîrâ üçyüz dînârdan ziyâdeye satılmağa ve fukarâya vėrilmeḡe kâbil idi • bu husûsdan ol ʿavrata darılırlar idi 
MRK.14.6*ammâ Hazret-i ʿİsâ dėdi ki Koyuŋ niçỉn ȯnủ incidirsiŋiz o baŋa bir íyỉ maslahat eyledi 
MRK.14.7*zîrâ fukarâ dâʾimâ siziŋle olur ve istediḡiŋiz zamân ȯnlara íyỉlik etmeḡe kâdir olursuŋuz ammâ ben dâʾimâ siziŋle olmam 
MRK.14.8*bu makdûrunu sarf eyledi ve benim cesedimi cenâzelik içỉn pėşînce yağladı 
MRK.14.9*hakkan size dėrim ki bütün dünyâda her nerede ki bu İncîl tebşîr olunursa bunuŋ etdiḡi dahi kendỉ zikri içỉn hikâyet olunur 
MRK.14.10*O zamân ol on ikiden Yahûdâ İsharyotî nâm kimesne baş imâmlara ȯnủ ellerine teslîm etmek içỉn vardı 
MRK.14.11*ȯnlar dahi bunủ işidip sevindiler ve ȯŋa akçe vėrmeḡe ikrâr eylediler ol dahi bir vech arardı ki ȯnủ fursat ile ele vėre 
MRK.14.12*Pes fetîr bayrâmınıŋ ilk gününde fısh kurbânları olduğu zamân telâmîz ȯŋa dėdiler nerede istersin ki varalım saŋa fısh yeyeceḡini hâzırlayalım 
MRK.14.13*ol dahi telâmîzinden ikisini gönderip ȯnlara dėdi ki şehre varıŋ ve bir destî su götürür âdama râst gelesiz de ardınca gidiŋ 
MRK.14.14*ve ol nereye ki girirse ol eviŋ sâhibine deyiŋ ki muʿallim telâmîzim ile fısh taʿâmını yeyeceḡim oda kandadır dėr 
MRK.14.15*ol dahi size bir ʿazîm hâzır ve müheyyâ selâmlık gösterecekdir orada hâzırlayıŋ 
MRK.14.16*telâmîzi dahi varıp şehre gelip dėdiḡi gibi buldular ve fısh yeyeceḡini hâzırladılar 
MRK.14.17*ol dahi ahşâmda on iki telâmîzi ile geldi 
MRK.14.18*ve sofrada oturup yeyirken Hazret-i ʿİsâ dėdi ki Hakkan size dėrim ki benim ile yiyen beni ele vėrecekdir 
MRK.14.19*ȯnlar dahi mahzûn olup birer birer benmiyim dėmeḡe başladılar 
MRK.14.20*ol dahi ȯnlara cevâb vėrip onikiden biridir ki benim ile sahana el batırır dėdi 
MRK.14.21*tahkîk İbnü'l-İnsân gider nice ki ȯnuŋ husûsunda yazıldı ise ammâ vay ol âdama ki İbnü'l-İnsân ȯndan ele vėrilir • ȯŋa dahi íyỉ olurdu ki doğmamış olaydı 
MRK.14.22*Ve ȯnlar yeyirken Hazret-i ʿİsâ etmeḡi alıp ve bereket duʿâsın okuyup ȯnủ pâreledi de ȯnlara vėrdi hem alıŋ yeyiŋ benim cesedim budur dėdi 
MRK.14.23*ȯndan kâseyi alıp ve şükr ėdip ȯnlara vėrdikde hepsi içdiler 
MRK.14.24*ve ȯnlara dėdi ki Benim kanım budur ki ʿahd-i cedîdiŋdir ve niçeler içỉn dökülür 
MRK.14.25*hakkan size dėrim ki ben artık asmanıŋ meyvesinden içmeyeceḡim tâ melekût-ullahda ȯnuŋ yeŋisini içeceḡim güne dek 
MRK.14.26*ȯndan tesbîhi okuduklarından soŋra Zeytûn Dağına çıkdılar 
MRK.14.27*ve Hazret-i ʿİsâ ȯnlara dėdi ki Siz hepiŋiz baŋa bu gėce şekk getỉreceksiŋiz zîrâ yazılmışdır ki ben çobanı urayım ve koyunlar perâkende ola 
MRK.14.28*ammâ ihyâ olduğumdan soŋra sizden evvel Celîle varayım 
MRK.14.29*Betrus dahi ȯŋa eḡer hepsi saŋa şekk getỉrirler ise de ben getỉrmem dėdi 
MRK.14.30*Hazret-i ʿİsâ dahi ȯŋa dėdi ki Hakkan saŋa dėrim ki hemēn bugün gėceleyin huros iki kerre ötmezden evvel sen beni üç kerre inkâr ėdeceksin 
MRK.14.31*ammâ o dahi artık dėr idi ki seniŋle ölmek lâzım olursada seni inkâr etmem hepsi de böyle dėrler idi 
MRK.14.32*ȯndan Cesemâniye nâm bir kasabaya geldiler de o telâmîzine ben namâz kılıncaya dek bunda oturuŋ dėdi 
MRK.14.33*ve Betrusu hem Yaʿkûbu hem Yuhannâyı bile aldı da korku çekmeḡe ve pek sıkılmağa başladı 
MRK.14.34*ve ȯnlara dėdi ki Benim cânım tâ ölüm haddine dek mahzûndur • duruŋ burada ve uyanık oluŋ 
MRK.14.35*ve biraz ilerỉ varıp yere düşdü hem mümkin ise o sâʿat kendỉnden geçe diyẻ yalvardı 
MRK.14.36*ve dėdi ki Ya Abbâ yaʿnî Baba her şey saŋa mümkindir • bu peymâneyi benden geçir lakin benim deḡil illâ seniŋ istediḡiŋ olsun 
MRK.14.37*ȯndan gelip telâmîzi uyur buldu ve Simʿun Betrusa uyurmusun dėdi bir sâʿat de mi uyanık olmağa kâdir olmadıŋ 
MRK.14.38*uyanık oluŋ ve namâz kılıŋ tâ ki vesveseye düşmeyesiz çün rûh müstaʿidd ammâ nefis zaʿyıfdır 
MRK.14.39*ve tekrâr varıp yine ol kelâmı söyleyip namâz kıldı 
MRK.14.40*ȯndan dönüp ȯnları tekrâr uyur buldu zîrâ gözleri ağırlandı idi ve ȯŋa cevâb vėrmeḡe bilmediler 
MRK.14.41*üçüncü kerre dahi geldi de ȯnlara dėdi ki şimden soŋra uyuyuŋ ve râhat eyleyiŋ yeter sâʿat geldi işte İbnü'l-İnsân günâhkârlarıŋ eline vėrilir 
MRK.14.42*kalkıŋ gidelim işte beni ele vėren yaklaşır 
MRK.14.43*Ve ol mahallde o dahi söyler iken ol on ikiden biri olan Yahûdâ ve bile baş imâmlarıŋ ve kâtibleriŋ ve şeyhleriŋ tarafından bir ʿazîm alay kılıclar ile ve destçûplar ile geldiler 
MRK.14.44*ve ȯnủ ele vėren ȯnlara bir nişân vėrmiş idi ki kimi öpersem odur ȯnủ tutuŋ ve emânet ile götürüŋ dėdi 
MRK.14.45*ve yetişdiḡi gibi ȯŋa yaklaşdı hem rabb rabb hoş bulduk diyẻ ȯnủ öpdü 
MRK.14.46*o zamân ȯnlar üzerine ellerini salıp ȯnủ tutdular 
MRK.14.47*ve orada hâzırlardan biri kılıcı çıkarıp baş imâmıŋ hizmetkârına çalıp kulağını kesdi 
MRK.14.48*Hazret-i ʿİsâ dahi ȯnlara hitâb ėdip dėdi ki Siz beni tutmak içỉn hırsız üzerine gibi kılıclar ve destçûplar ile çıkdığıŋız 
MRK.14.49*ben her gün heykelde yanıŋızda idim ve beni tutmadıŋız ammâ bu nesne kitâb itmâm olunmak içỉn vâkiʿ oldu 
MRK.14.50*bu kez hepsi ȯnủ bırağıp kaçdılar 
MRK.14.51*ve bir oğlan ki çıplak tenine bir ihrâm sarmış idi ȯnuŋ ardınca yürüdükde yiḡitler ȯnủ tutdular 
MRK.14.52*ammâ o ihrâmı bırakıp ȯnlardan çır çıplak kaçdı 
MRK.14.53*Ȯnlar dahi Hazret-i ʿİsâyı baş imâma götürdüler ve baş imâmlar ve şeyhler ve kâtibler bile ȯnuŋ yanına cemʿ oldular 
MRK.14.54*Betrus ise ırakdan ardınca gelirdi tâ baş imâmıŋ havlîsine dek ve orada ʿasesler ile oturup âteş katında ıssınır idi 
MRK.14.55*bu kez baş imâmlar ve cümle mahfil Hazret-i ʿİsâ üzerine ȯnủ öldürmek içỉn şâhidlik ararlar idi ve hîç bulamazlar idi 
MRK.14.56*zîrâ niçesi ȯnuŋ üzerine yalan şâhidliḡi söylerler idi ammâ şâhidlikleri münâsib deḡil idi 
MRK.14.57*o zamân baʿzısı kalkıp ve üzerine yalan şâhidliḡi söyleyip dėdiler ki 
MRK.14.58*biz işitdik ki bu kişi ben bu el ile yapılı heykeli bozayım ve üç günüŋ içinde bir ġayrısını yaparım ki el ile yapılmış olmaya dėdi 
MRK.14.59*nihâyet böyle dahi şehâdetleri münâsib deḡil idi 
MRK.14.60*o zamân baş imâm ortaya ayağa kalkıp ve Hazret-i ʿİsâya suʾâl ėdip dėdi ki sen hîç cevâb vėrmezsin • bunlar üzeriŋe ne şâhidlik ėderler 
MRK.14.61*o ise sükut ėdip hîç cevâb vėrmedi • bir dahi baş imâm ȯŋa suʾâl ėdip Mütebârekiŋ Oğlu Mesîh senmisin dėdi 
MRK.14.62*Hazret-i ʿİsâ dahi Belî benim dėdi ve göresiŋiz ki İbnü'l-İnsân Kâdir Teʿâlânıŋ sağında otura hem göḡüŋ bulutlarıyla gele 
MRK.14.63*baş imâm dahi esvâbını yırtıp bize şâhidlik ne lâzım dėdi 
MRK.14.64*küfrü işitdiŋiz ne dėrsiŋiz pes cümlesi üzerine hükm ėdip vâcibü'l-katldir dėdiler 
MRK.14.65*ve baʿzısı üzerine tükürmeḡe ve yüzünü örtmeḡe hem tabancalar çalmağa başlayıp nebî gibi haber vėr dėdiler idi hem ʿasesler ȯnủ deḡnekler ile ururlar idi 
MRK.14.66*Bu kez Betrus aşağada havlîde iken baş imâmıŋ halâyıklarından birisi gelip 
MRK.14.67*ve Betrusu ıssınır görüp ȯnuŋ yüzüne bakdı ve sen dahi Nâseretli ʿİsâ ile idiŋ dėdi 
MRK.14.68*ammâ o inkâr ėdip benim bildiḡim deḡildir ve sen de ne dėrsin bilmem dėdi • ȯndan taşra kapᵼ öŋüne çıkdıkda huros ötdü 
MRK.14.69*ve halâyık ȯnủ tekrâr görüp orada hâzır olanlara bu ȯnlardandır dėmeḡe başladı 
MRK.14.70*ammâ o tekrâr inkâr etdi ve bir azdan soŋra orada olanlar tekrâr Betrusa dėdiler ki gerçek sen de ȯnlardansın zîrâ sen Celîllisin hem söyleyişiŋ ȯŋa beŋzer 
MRK.14.71*o ise kendỉye bed duʿâ ėdip ve ând içmeḡe başlayıp ben dėdiḡiŋiz âdamı bilmem dėdi 
MRK.14.72*huros dahi ikinci kerre ötdü de Betrusuŋ Hazret-i ʿİsâ ȯŋa söylediḡi kelâm hâtırına geldi ki huros iki kerre ötmezden evvel sen beni üç kerre inkâr ėdeceksin dėmiş idi • bu husûsdan ağlamağa başladı ∞ 
MRK.15.1*Ve teziye sabâhdan baş imâmlar ile şeyhler ve kâtibler hem bütün mahfil ile müşâvere ėdip Hazret-i ʿİsâyı bağladılar da ȯnủ götürüp Pilatusuŋ eline teslîm eylediler 
MRK.15.2*Pilatus dahi ȯŋa suʾâl ėdip Yahûdîleriŋ pâdişâhı senmisin dėdi ol dahi ȯŋa cevâb vėrip sen söylersin dėdi 
MRK.15.3*ve baş imâmlar ȯnủ çok şeyler içỉn kovlarlar idi o ise hîç cevâb vėrmezdi 
MRK.15.4*ve Pilatus tekrâr suʾâl ėdip sen hîç cevâb vėrmezsin bak kaç şeylere üzeriŋe şâhidlik ėderler dėdi 
MRK.15.5*ammâ Hazret-i ʿİsâ artık hîç cevâb vėrmedi şöyle ki Pilatus taʿaccüb ėderdi 
MRK.15.6*Ve o ȯnlara her bayrâmda bir mahbûsu kanġısını isteseler idi salıvėrirdi 
MRK.15.7*ve Barabbas nâm bir kimse var idi ki tuġyânda âdam öldüren tuġyâncı yoldaşlar ile mahbûs idi 
MRK.15.8*cemâʿat dahi çağırıp ȯnlara dâʾimâ etdiḡi ʿâdeti istemeḡe başladılar 
MRK.15.9*Pilatus dahi ȯnlara cevâb vėrip istermisiŋiz ki size Yahûdîleriŋ pâdişâhını salıvėreyim dėdi 
MRK.15.10*zîrâ bir-hoş bilirdi ki baş imâmlar ȯnủ hased sebebiyle teslîm eylediler 
MRK.15.11*ammâ baş imâmlar cemʿiyyeti kındırdılar ki ȯnuŋ yerine ȯnlara Barabbası salıvėre 
MRK.15.12*ve Pilatus cevâb vėrip ȯnlara dėdi ki pes ne istersiŋiz ki ol dėdiḡiŋiz Yahûdîleriŋ pâdişâhına ėdeyim 
MRK.15.13*ȯnlar dahi tekrâr ȯnủ hâçla diyẻ çağırdılar 
MRK.15.14*ve Pilatus ȯnlara dėdi ki ammâ göreyim ne kemlik eyledi ȯnlar ise dahi ziyâde ȯnủ hâçla diyẻ çağırdılar 
MRK.15.15*pes Pilatus kesret-i halkı hoşnûd etmek isteyip ȯnlara Barabbası salıvėrdi ve Hazret-i ʿİsâya deḡnek çaldırdıkdan soŋra teslîm etdi ki hâçlayalar 
MRK.15.16*O zamân sipâhîler ȯnủ Pritoryon nâm dîvân hâne havlîsine götürdüler de bütün bölüḡü cemʿ eylediler 
MRK.15.17*ve ȯŋa firfir esvâbı gíydirip ve dikenlerden bir tâc urup başına sokdular 
MRK.15.18*ȯndan ȯŋa selâmlamağa başlayıp ey Yahûdîleriŋ pâdişâhı hoş bulduk dėdiler 
MRK.15.19*ve başına bir kamış çalarlar idi hem üstüne tükürürler idi ve diz çöküp ȯŋa taparlar idi 
MRK.15.20*ȯndan ȯnủ masharalığa aldıkdan soŋra firfir sevbinden soydular da kendỉ esvâbını gíydirdiler ve ȯnủ hâçlamak içỉn taşraya götürdüler 
MRK.15.21*ve Aleksander ve Rufusuŋ babası Simʿun Kirineʾî nâm kimseyi ki tarlalardan dönüp geçerken ȯnuŋ salîbini götürmeḡe ânkâriyyaya tutdular 
MRK.15.22*Ve Hazret-i ʿİsâyı Câcile nâm yere ki terceme olundukda Cümcüme dėmek olur götürdüler 
MRK.15.23*ve ȯŋa mürr-i sâfî ile mahlût şarâbı içirdiler ammâ o ağzına almadı 
MRK.15.24*ve ȯnủ hâçladıkdan soŋra esvâbını her kim ne alır diyẻ kurʿayı atarak paylaşdılar 
MRK.15.25*ve ȯnủ hâçladıkları zamân üçüncü sâʿat idi 
MRK.15.26*üzerine konulmuş cürümnâme ise böyle yazıldı idi yaʿnî Yahûdîleriŋ pâdişâhı budur 
MRK.15.27*hem dahi ȯnuŋla iki hırsız da birini sağında ve birini solunda hâçladılar 
MRK.15.28*ve ol kitâbet itmâm olundu ki bed fâʿillerden maʿdûd oldu dėr 
MRK.15.29*ve yanında geçenler ȯŋa söḡerler idi hem baş salıp dėrler idi ki vay sen ki heykeli bozarsın da üç günde tekrâr yaparsın 
MRK.15.30*kendỉŋi kurtar ve hâçdan aşağa in 
MRK.15.31*ve kezalik baş imâmlar ile kâtibler birbirine istihzâʾan o ġayrıları kurtardı ve kendỉyi kurtarmağa kâdir deḡildir dėrler idi 
MRK.15.32*hâlen ol İsrâʾîliŋ pâdişâhı Mesîh hâçdan insin ki görelim de îmân getỉrelim • ol bile hâçlanmış kimesneler dahi ȯŋa söḡerler idi 
MRK.15.33*ȯndan altıncı sâʿat gelip bütün yerde tâ dokuzuncu sâʿate dek karaŋlık oldu 
MRK.15.34*ve dokuzuncu sâʿatde Hazret-i ʿİsâ ʿazîm âvâz ile çağırıp Eloî Eloî limâ safahtanî dėdi ol ki terceme olunacak ya Allahım ya Allahım niçỉn beni terk eylediŋ dėmek olur 
MRK.15.35*ve orada hâzır olanlardan baʿzısı işidip işte İliyâyı çağırır dėrler idi 
MRK.15.36*ve ȯnlardan biri seḡirdip bir sünger sirke ile doldurup ve ȯnủ bir kamışa dolaşdırıp ȯŋa içmeḡe vėrdi ve koyuŋ İliyâ ȯnủ indirmeḡe gelir mi bakalım dėrler idi 
MRK.15.37*Hazret-i ʿİsâ dahi ʿazîm âvâz salıp rûhu teslîm eyledi 
MRK.15.38*ve heykeliŋ perdesi başdan aşağaya dek iki pâre oldu 
MRK.15.39*bu kez orada Hazret-i ʿİsânıŋ karşᵼsında hâzır olan yüzbaşı görüp ki böyle çağırdıkdan soŋra rûhu teslîm etdi tahkîk bu ibn-ullahdır dėdi 
MRK.15.40*Ve orada ʿavratlar dahi var idi ki ırakdan bakarlar idi ve Meryem el-Mecdeliyye ve küçük Yaʿkûbuŋ hem Yoseniŋ anası diḡer Meryem hem Sâlomî aralarında idiler 
MRK.15.41*ki o dahi Celîlde iken ardınca gidip ȯŋa hizmet ėderlerdi ve niçe ġayrılar ki Kuds-i Şerîfden bile çıkdılar idi 
MRK.15.42*Ȯndan artık ahşâm iken çün paraskeve yaʿnî sebt gününüŋ öŋü idi 
MRK.15.43*Râmadan doğma Yûsuf nâm müşîr ki ol dahi melekût-ullaha muntazır idi gelip ve cerâʾet ėdip ve Pilatusa girip Hazret-i ʿİsânıŋ meyitini istedi 
MRK.15.44*ve Pilatus artık ȯnuŋ vefât etdiḡine taʿaccüb eyledi de yüzbaşıyı yanına çağırıp ȯŋa çokdan mı öldü diyẻ suʾâl eyledi 
MRK.15.45*ve yüzbaşıdan ahvâli bilip meyitini Yûsufa bağışladı 
MRK.15.46*ol dahi bir kefen satᵼn alıp ve Hazret-i ʿİsâyı hâçdan indirip kefenleyip bir kaya içinde kesilmiş mezâra kodu ve mezârıŋ ağzına bir taş yuvarladı 
MRK.15.47*Meryem el-Mecdeliyye dahi ve Yûsufuŋ anası diḡer Meryem nerede konulur diyẻ bakarlar idi ∞ 
MRK.16.1*Bu kez sebt günü geçdikden soŋra Meryem el-Mecdeliyye ve Yaʿkûbuŋ anası diḡer Meryem hem Sâlomî Hazret-i ʿİsâyı yağlamak içỉn etyâb satᵼn almış iken 
MRK.16.2*hafta başı gününüŋ çiḡ sabâhından güneş doğacak ânda mezâra geldiler 
MRK.16.3*ve birbirine mezârıŋ ağzından bize taşı kim yuvarlaya dėrler idi 
MRK.16.4*ȯndan bakıp görürler ki taş yuvarlanmış idi zîrâ pek büyük idi 
MRK.16.5*ve mezâra girmişler iken bir cüvânı gördüler ki sağ cânibde beyâz libâs ile gíyinmiş oturur idi ve korkdular 
MRK.16.6*ol dahi ȯnlara Korkmaŋ dedi siz hâçlanmış Nâseretli ʿİsâyı ararsıŋız o ise ihyâ olunmuşdur bunda deḡildir işte ȯnủ kodukları yer budur 
MRK.16.7*nihâyet ȯnuŋ telâmîzine ve Betrusa varıŋ deyiŋ ki o sizden evvel Celîle gider nice ki size dėdi ȯnủ orada bulursuŋuz 
MRK.16.8*Ve ȯnlar dahi teziye çıkıp mezârdan kaçdılar zîrâ lerzân ve tersân oldular idi ve kimseye bir şey söylemediler zîrâ ki korkarlardı 
MRK.16.9*Pes Hazret-i ʿİsâ ihyâ olundukdan soŋra hafta başınıŋ sabâhında ibtidâ Meryem el-Mecdeliyyeye göründü ki ȯnuŋ içinden yedi cinn kovdu idi 
MRK.16.10*ol dahi varıp evvelden ȯnuŋ ile bile olanlara haber vėrdi ki ȯnlar yas çekip ağlarlar idi 
MRK.16.11*ve ȯnuŋ sağ olduğunu hem ȯŋa göründüḡünü işidip inanmadılar 
MRK.16.12*pes bunlardan soŋra ȯnlardan ikisine ġayrı şekilde göründü ki yolda iken köye giderler idi 
MRK.16.13*ȯnlar dahi varıp ġayrılara haber vėrdiler ammâ ȯnlar dahi inanmadılar 
MRK.16.14*ʿâkıbet ol onbire ȯnlar sofrada iken göründü ve ȯnlarıŋ iʿtikâdsızlığını hem kalbleriniŋ pekliḡini yüzlerine urdu zîrâ ihyâ olunmuş görenlere inanmadılar idi 
MRK.16.15*ve ȯnlara dėdi ki Bütün dünyâya varıŋ ve her mahlûka İncîli tebşîr eyleyiŋ 
MRK.16.16*îmân getỉren ve müteʿammid olan halâs ola ammâ îmân getỉrmeyen müdân ola 
MRK.16.17*ve îmân getỉrenlere bu âyât tetebbuʿ ėde Benim ismim ile cinnleri kovalar yeŋi diller ile söyleyeler 
MRK.16.18*yılanları kaldıralar ve bir mühlik nesne içseler de ȯnlara hîç zarar etmeye hastalar üzerine ellerini koyalar da şifâ bulalar 
MRK.16.19*Pes Rabb ȯnlara söyledikden soŋra göḡe merfûʿ oldu da Allah Teʿâlânıŋ sağında oturur 
MRK.16.20*ȯnlar dahi çıkıp her yerde tebşîr ėderler idi ve Rabb Teʿâlâ ȯnlar ile muʿâmil olup tetebbuʿ ėden âyât ile Kelâm-Ullahı isbât ėderdi ∞ 
LUK.0.0*Hazret-i ʿİsâ el-Mesîhiŋ İncîl-i Şerîfi Lukanıŋ kavlince
LUK.1.1*Çünki çok kimesneler ol umûruŋ hikâyetini terkîb etmeḡe mübâşeret eylediler ki biz ȯnları yakînen biliriz 
LUK.1.2*nice ki ȯnları kendỉ gözleriyle görenler ve Kelâm-Ullahıŋ huddâmı olanlar bize nakl etmişler 
LUK.1.3*baŋa dahi tamâm ibtidâdan her şeyʾe tahsîl-i vukûf etdikden soŋra maʿkûl göründü ki saŋa tertîb üzere yazayım ey fazîletli Teofilos 
LUK.1.4*tâ kim ol saŋa öḡrenilen şeyleri hakîkat-ı hâl üzere bilesin 
LUK.1.5*Yahûdâ meliki Hirodesiŋ eyyâmında Âbiyâ nöbetinden Zekeriyâ nâm bir imâm var idi ve Hârûn kızlarından Elisabet nâm hâtûn zevcesi idi 
LUK.1.6*ve ikisi dahi Allah Teʿâlânıŋ huzûrunda sâdık olup Rabbiŋ cümle vesâyâ ve ferâʾizinde bilâ-levim yürürler idi 
LUK.1.7*ve evlâdı yoğidi zîrâ Elisabet kısır idi hem ikisi dahi yaşlı idiler 
LUK.1.8*pes vâkiʿ oldu ki Zekeriyâ Allah Teʿâlânıŋ huzûrunda kendỉ nöbetiniŋ sırasında imâmet ėderken 
LUK.1.9*imâmetiŋ âyîni üzere buhûrlamak içỉn Rabbiŋ heykeline girmek ȯŋa nöbet düşdü 
LUK.1.10*ve cümle halk buhûr vaktinde taşrada iken namâz kılardı 
LUK.1.11*ve Rabbiŋ meleḡi buhûr mihrâbınıŋ sağ tarafında durup ȯŋa göründü 
LUK.1.12*Zekeriyâ dahi ȯnủ görüp muztarib ü'l-hâl oldu ve üzerine havf düşdü 
LUK.1.13*ammâ melek ȯŋa dėdi ki Ey Zekeriyâ korkma zîrâ duʿâŋ müstecâb oldu ve ʿavratıŋ Elisabet saŋa bir oğul doğuracakdır ki adını Yuhannâ koyasın 
LUK.1.14*ve o saŋa sebeb-i sürûr ü hubûr ola hem çok kimseler ȯnuŋ velâdetinden sevinecekdir 
LUK.1.15*zîrâ o Allah Teʿâlânıŋ huzûrunda ʿazîm olur ve ne hamr ne müskir içer hem anasınıŋ rahminden Rûhü'l-Kudüs ile mümtelî olur 
LUK.1.16*ve benî İsrâʾîlden çok kimseleri Allah Teʿâlâya tercîʿ ėdecekdir 
LUK.1.17*ve İlyânıŋ rûhu ve kuvveti ile Rabbiŋ öŋünde gidecekdir ki babalarıŋ kalblerini oğullara ve ʿâsîleri sâdıklarıŋ ʿilmine döndürüp Rabb Teʿâlâya bir müʾeddeb kavmi hâzırlaya 
LUK.1.18*Zekeriyâ dahi meleḡe dėdi ki ben bunủ neden bileyim çün ben kocayım ve benim ʿavratım haylice yaşlıdır 
LUK.1.19*melek dahi ȯŋa cevâb vėrip dėdi ki Ben Allah Teʿâlânıŋ huzûrunda duran Cebrâʾilim ve saŋa söylemeḡe ve bu müjdeleri iʿlâm etmeḡe irsâl olundum 
LUK.1.20*ve işte sen ahras olup tâ bu nesneler vâkiʿ oluncaya dek söylemeḡe kâdir olamazsın zîrâ vaktiyle itmâm olunacak kelâmıma inanmadıŋ 
LUK.1.21*bu kez kavim Zekeriyâyı bekleyip dururdu ve heykelde eḡlendiḡine taʿaccüb ėderler idi 
LUK.1.22*ve Zekeriyâ çıkdığı zamân ȯnlara söylemeḡe kâdir olmamağın ȯnlar bildiler ki heykelde bir rüyâ gördü ve o ȯnlara îmâ ėdip dilsiz kaldı 
LUK.1.23*ve vâkiʿ oldu ki hizmetiniŋ eyyâmı tamâm oldukdan soŋra kendỉ evine gitdi 
LUK.1.24*ve ol günlerden soŋra ȯnuŋ zevcesi Elisabet hâmile oldukda beş ay gizlenip dėr idi ki 
LUK.1.25*hele Rabb Teʿâlâ baŋa böyle eyledi şul günlerde ki benim ʿaybımı âdamlar arasında defʿ etmek içỉn baŋa hüsn-i nazar eyledi 
LUK.1.26*Ve altıncı ayda hemân ol melek Cebrâʾil Allah tarafından Celîl memleketinde vâkiʿ Nâseret nâm şehrine irsâl olundu 
LUK.1.27*bir kıza ki âl-i Dâvûddan Yûsuf nâm bir âdama nâmzed idi ve ol kızıŋ adı Meryem idi 
LUK.1.28*ve melek ȯŋa girip dėdi ki Selâm ʿaleyk ey lütuf bulmuş kız Rabb Teʿâlâ seniŋledir ʿavratlar arasında mübâreksin 
LUK.1.29*Meryem ise ȯnủ gördükde ȯnuŋ kelâmından ıztırâba düşdü ve kendỉ kendỉye dėr idi ki bu ne asıl selâmdır 
LUK.1.30*melek dahi ȯŋa dėdi ki Korkma Meryem zîrâ Allah Teʿâlânıŋ katında lütuf bulmuşsun 
LUK.1.31*ve işte sen hâmile olup bir oğul doğuracaksın ki adını ʿİsâ koyasın 
LUK.1.32*ve o ʿazîm olur hem ȯŋa Müteʿâliŋ Oğlu dėnile ve Rabb Allah ȯŋa babası Dâvûduŋ tahtını vėre 
LUK.1.33*hem o beyt-i Yaʿkûb üzerine ebeden pâdişâhlık süre de ȯnuŋ pâdişâhlığına inkızâ olmaya 
LUK.1.34*Meryem dahi meleḡe dėdi ki bu nice olmak kâbildir zîrâ ben hîç bir eri bilmemişim 
LUK.1.35*melek dahi cevâb vėrip ȯŋa dėdi ki Rûhü'l-Kudüs üzeriŋe gele ve Müteʿâliŋ kuvveti saŋa tazallül eyleye • bu husûsdan senden doğacak kadîse İbn-Ullah dėnile 
LUK.1.36*ve işte hısmıŋ Elisabet dahi kocalığında bir oğlan ile hâmiledir ve kendỉye ʿâkıre dėnilir iken bu ay hamliniŋ altıncısıdır 
LUK.1.37*zîrâ Allah Teʿâlânıŋ katında bir muhâl nesne yokdur 
LUK.1.38*Meryem dahi dėdi ki işte Rabbiŋ câriyesi kelâmıŋa göre baŋa olsun melek dahi ȯndan ayrıldı 
LUK.1.39*ve ol günlerde Meryem kalkıp ʿale-'l-ʿacele dağlarıŋ semtine Yahûdâ şehrine vardı 
LUK.1.40*ve Zekeriyânıŋ evine girip Elisabete selâm etdi 
LUK.1.41*ve vâkiʿ oldu ki Elisabet Meryemiŋ selâmını işitdiḡi gibi maʿsûm rahminde sıçradı da Elisabet Rûhü'l-Kudüs ile memlû oldu 
LUK.1.42*ve ʿazîm âvâz ile çağırıp dėdi ki ʿAvratlar arasında mübâreksin ve rahmiŋiŋ meyvesi de mübârekdir 
LUK.1.43*bu mürüvvet baŋa nedendir ki Rabbimiŋ anası baŋa gele 
LUK.1.44*zîrâ işte selâmıŋıŋ âvâzı kulaklarıma deḡdiḡi gibi rahmimde maʿsûm ibtihâcından sıçradı 
LUK.1.45*pes ne mutlu saŋa ki inandıŋ zîrâ saŋa Rabb tarafından söylenen şeyler itmâm bula 
LUK.1.46*Meryem dahi dėdi ki Cânım Rabbe taʿzîm eyler 
LUK.1.47*rûhum Allah hallâsım ile tehellül ėder 
LUK.1.48*zîrâ o câriyesiniŋ tevâzuʿına nazar eyledi işte bundan soŋra cemîʿ zürriyyât baŋa saʿâdetli diyeler 
LUK.1.49*vaktâkim Kâdir Allah baŋa ʿazîm şeyler ihsân eyledi ve ȯnuŋ ismi Kuddûsdur 
LUK.1.50*ve ȯnuŋ merhameti ȯndan korkanlara devir-be-devirdir 
LUK.1.51*kendỉ bâzûsuyla kavî maslahat eyledi ve mütekebbirleri kalbleriniŋ efkârı ile perâkende etdi 
LUK.1.52*ʿazîzleri tahtlarından indirdi ve mütevâzıʿları irtifâʿ eyledi 
LUK.1.53*aç olanları hayrât ile doyurdu ve aġniyâyı boş salıvėrdi 
LUK.1.54*merhameti hâtırına getỉrip İsrâʾîl bendesine müsâʿade eyledi 
LUK.1.55*nice ki ecdâdımıza İbrâhîme ve zürriyyetine söylemişdir ebeden 
LUK.1.56*Ve Meryem Elisabet ile üç ay mikdârı kaldıkdan soŋra evine döndü 
LUK.1.57*ve Elisabetiŋ doğuracak müddeti tamâm olup bir oğul doğurdu 
LUK.1.58*ve koŋşuları ve akrabâsı işidip ki Rabb Teʿâlâ ȯŋa ʿazîm rahmet eyledi bilesince sevinirler idi 
LUK.1.59*ve vâkiʿ oldu ki sekizinci günde oğlanı sünnet etmeḡe gelip ȯnuŋ adını babasınıŋ adına muvâfıkan Zekeriyâ koduklarında 
LUK.1.60*anası yok elbette adı Yuhannâ olsun dėdi 
LUK.1.61*ȯnlar dahi ȯŋa dėdiler ki seniŋ hısımlarıŋda ve akrabâlığıŋda böyle adlı kimse yokdur 
LUK.1.62*ve işâretler ile babasına ne şekil ad istersin diyẻ danışdılar 
LUK.1.63*ol dahi bir levh isteyip ve adı Yuhannâdır diyẻ yazdıkda hepsi taʿaccüb etdiler 
LUK.1.64*ve ol ân içinde ağızı açılıp hem dili çözülüp ve Allah Teʿâlâya tebârek ėdip söyler idi 
LUK.1.65*ve hep koŋşular üzerine bir havf geldi ve bu cümle nesneler Yahûdânıŋ dağıstânında şâyiʿ oldu 
LUK.1.66*ve işidenler hepsi bu vâkiʿ olanı kendỉ hâtırına koyup bu maʿsûm ne olacakdır dėrler idi ve Rabb Teʿâlânıŋ eli ȯnuŋla idi 
LUK.1.67*ve babası Zekeriyâ Rûhü'l-Kudüs ile memlû olup ve inbâ ėdip dėdi ki 
LUK.1.68*İsrâʾîliŋ İlâhı Rabb Teʿâlâ mütebârek olsun ki kendỉ kavmini ziyâret ėdip ȯnủ halâs eyledi 
LUK.1.69*ve bize bendesi Dâvûduŋ beytinde karnü'l-halâsı ikâmet eyledi 
LUK.1.70*niçe ki kadîmden olan kendỉ kadîs peyġamberleriniŋ ağzı ile bize ikrâr eyledi 
LUK.1.71*düşmanlarımızdan ve cümle bize ʿadâvet ėdenleriŋ ellerinden necât bulmak 
LUK.1.72*hem ecdâdımıza rahmet etmek ve kendỉ ʿahd-i mukaddesini yâd eylemek zımnında 
LUK.1.73*ve babamız İbrâhîme etdiḡi yemîne göre 
LUK.1.74*bize ihsân etmek zımnında ki biz düşmanlarımızıŋ elinden kurtulup ȯŋa bilâ-havf ʿibâdet ėdeviz 
LUK.1.75*kuds ü sıdk ile ȯnuŋ huzûrunda cemîʿ ʿömrümüzüŋ eyyâmında 
LUK.1.76*Sen ise ey maʿsûm saŋa Müteʿâliŋ peyġamberi dėnile zîrâ sen Rabbiŋ dîdârınıŋ öŋünce ȯnuŋ tarîklerini hâzır etmek içỉn gideceksin 
LUK.1.77*ve ȯnuŋ kavmine günâhlarınıŋ mağfireti vesîlesiyle halâs iʿlâm etmek içỉn 
LUK.1.78*Allah Teʿâlâmızıŋ derûnî rahmetinden ki ȯnuŋla ol ʿulüvvden talûʿ ėden bizi ziyâret eyledi 
LUK.1.79*tâ ki zulümâtda ve mevtiŋ sâyesinde yatanlara nûr vėre ve ayaklarımızı selâmıŋ yoluna doğrulda 
LUK.1.80*Ve ol maʿsûm büyüyüp ve rûhda kavî olup tâ kendỉyi İsrâʾîle gösterecek güne dek beriyyede durur idi ∞ 
LUK.2.1*Bu kez ol eyyâmda vâkiʿ oldu ki Kayser Ağustos tarafından bütün ʿâlemi tahrîr etmeḡe fermân çıkdı 
LUK.2.2*ve Kiriniyos Suriye vâlîsi iken işbu ilk tahrîr vâkiʿ buldu 
LUK.2.3*ve cümlesi herkes kendỉ şehrine tahrîr olunmak içỉn giderler idi 
LUK.2.4*Yûsuf dahi Celîlden Nâseret şehrinden hareket ėdip Yahûdâ vilâyetine Beyt-Lehem dėdikleri Dâvûduŋ şehrine çıkdı zîrâ o Dâvûduŋ beytinden ve âlinden idi 
LUK.2.5*tâ Meryem ile ki kendỉ nişânlı ʿavratı olup hâmile idi tahrîr oluna 
LUK.2.6*pes vâkiʿ oldu ki ȯnlar orada iken doğuracağınıŋ müddeti tamâm olmuş idi 
LUK.2.7*ve bir bikr oğlu doğurup ve ȯnủ kundaklayıp yemliḡe vazʿ etdi zîrâ konakda ȯnlara yer yoğidi 
LUK.2.8*ve ol semtlerde dahi çobanlar var idi ki ovalarda durup gėcede sürűlerini beklerler idi 
LUK.2.9*ve işte Rabbiŋ bir meleḡi üzerlerine geldi ve Rabbiŋ celâli ȯnlarıŋ çevresinde işrâk eyledikde pek korku çekdiler 
LUK.2.10*ammâ melek ȯnlara dėdi ki Korkmaŋ zîrâ ben size bütün kavme olacak ʿazîm süruru müjdeliyorum 
LUK.2.11*yaʿnî ki bugün Dâvûduŋ şehrinde hallâs olan Rabb el-Mesîh doğmuşdur 
LUK.2.12*ve size nişân bu olsun ki kundaklanmış ve yemlikde yatan maʿsûmu bulasız 
LUK.2.13*ve fi'l-hâl melek ile çok semâvî ʿasker olup ve Allah Teʿâlâya hamd eyleyip dėdiler ki 
LUK.2.14*Allah Teʿâlâya ʿulüvvlerde mecd ü senâ ve yerde selâm ve insânlara ihsân olsun 
LUK.2.15*ve vâkiʿ oldu ki melekler ȯnlardan ayrılıp göḡe gitdikden soŋra ol çobanlar birbirine dėdiler ki şimdi Beyt-Lehme dek gidelim ve işbu Allah Teʿâlâ bize iʿlâm etdiḡi hâli görelim 
LUK.2.16*ȯndan ʿacele ile gelip Meryemi ve Yûsufu hem yemlikde yatan maʿsûmu dahi buldular 
LUK.2.17*ve gördükden soŋra ol maʿsûmuŋ hakkında ȯnlara dėnildiḡini şâyiʿ eylediler 
LUK.2.18*cümle işidenler dahi çobanlardan ȯnlara nakl olunduğu nesnelere taʿaccüb eylediler 
LUK.2.19*Meryem dahi bu cümle sözleri hıfz ėdip kendỉ kalbinde takrîr eyler idi 
LUK.2.20*ve çobanlar dönüp ȯnlara denildiḡi üzere cümle işitdikleri ve gördükleri şeyler içỉn Allah Teʿâlâya hamd ü senâ eylediler 
LUK.2.21*Hem sekiz gün tamâm olunca ki ȯnlarıŋ âhirinde sünnet olacak idi ȯŋa ʿİsâ diyẻ ad kodular nice ki rahminde mecbûl olmazdan evvel melekden tesmiye olundu idi 
LUK.2.22*ve Meryemiŋ tathîr günleri tamâm olup Mûsânıŋ nâmûsu mûcibince maʿsûmu Kuds-i Şerîfe Allah Teʿâlâya ihzâr etmeḡe götürdüler 
LUK.2.23*nite ki Rabbiŋ nâmûsunda mastûrdur ki her ana rahmini açan erkek Rabb Teʿâlâya kadîs ola 
LUK.2.24*ve Rabbiŋ nâmûsunda dėnildiḡi üzere bir çift kumrủnuŋ yâhûd iki dâne göḡercin yavrủsunuŋ kurbânını takrîb etmeḡe vardılar 
LUK.2.25*ve işte Kuds-i Şerîfde Simʿun nâm bir sâdık ve müttakî ve İsrâʾîliŋ tesliye olunmasına muntazır kişi var idi ki Rûhü'l-Kudüs üzerinde idi 
LUK.2.26*ve ȯŋa Rûhü'l-Kudüsden ilhâm-ı rabbânî oldu idi ki Rabb el-Mesîhi görmezden evvel ölümü görmeyecekdir 
LUK.2.27*pes rûhuŋ tahrîki ile heykele geldi ve babası ve anası dahi maʿsûm ʿİsâyı getỉrdiklerinde tâ ȯnuŋ hakkında nâmûsuŋ ʿâdetine muvâfakat eyleyeler 
LUK.2.28*şimdi ȯnủ koynuna alıp ve Allah Teʿâlâya tebârek eyleyip dėdi ki 
LUK.2.29*Hâlen ya Rabb kelâmıŋa göre kuluŋu selâmet ile ıtlâk ėdersin 
LUK.2.30*zîrâ gözlerim seniŋ halâsıŋı görmüşlerdir 
LUK.2.31*ki ȯnủ cümle kavimleriŋ muvâcehesinde ihzâr eylediŋ 
LUK.2.32*milletleriŋ tenvîri içỉn nûr ve seniŋ kavmiŋ İsrâʾîliŋ celâli olarak 
LUK.2.33*Ve Yûsuf ve anası maʿsûmuŋ hakkında söylediklerine taʿaccüb ėderler idi 
LUK.2.34*ve Simʿun ȯnlara hayr duʿâ ėdip anası Meryeme dėdi ki İşte İsrâʾîlde niçeleriŋ sukût ve kıyâmı içỉn bu vazʿ olunmuşdur ve ʿalâmet içỉn ki ȯŋa muʿâraza oluna 
LUK.2.35*ve seniŋ kendỉ cânıŋa bir kılıc geçecekdir tâ niçe kalbleriŋ efkârı keşf oluna 
LUK.2.36*Ve dahi Âşîr sıbtından Fenûʾeliŋ kızı Hannâ nâm bir nebiyye var idi ki pek yaşlı olup kızlığından soŋra yedi yıl kocasıyla geçinmiş idi 
LUK.2.37*ve dul iken seksen dört kadar yaşında olup hem heykelden hîç ayrılmayıp gėce ve gündüz savm ü salvat ile ʿibâdet ėderdi 
LUK.2.38*ol dahi ol sâʿatde yetişip Rabbe şükr eyledi ve Kuds-i Şerîfde halâsa muntazır olanlarıŋ cümlesine ȯnuŋ hakkında söylerdi 
LUK.2.39*ve Rabbiŋ nâmûsu vefkince cümle vâcibât tekmîl etdikden soŋra Celîlde vâkiʿ kendỉleriŋ şehri Nâserete döndüler 
LUK.2.40*maʿsûm dahi büyüyüp rûh ile mütekavvî ve pür hikmet olurdu (41) ve Allah Teʿâlânıŋ lütuf ve niʿmeti ȯnuŋ üzerinde idi 
LUK.2.41*(42) Ve her yıl vâlidânı fısh bayrâmında Kuds-i Şerîfe varırlar idi 
LUK.2.42*ve maʿsûm on iki yaşında iken ȯnlar bayrâmıŋ ʿâdeti üzere Kuds-i Şerîfe çıkıp 
LUK.2.43*ve bayrâm günlerini tamâm etdikden soŋra döndükleri zamânda maʿsûm ʿİsâ Kuds-i Şerîfde kaldı ve Yûsufuŋ ve anasınıŋ haberi yoğidi 
LUK.2.44*ve ȯnủ yoldaşlar arasında sanıp bir günlük yol gitdiler de o zamân ȯnủ akrabâlar ve âşinâlar arasında aramağa başladılar 
LUK.2.45*ve ȯnủ bulmayıp Kuds-i Şerîfde aramağa döndüler 
LUK.2.46*ve vâkiʿ oldu ki üç günden soŋra ȯnủ heykelde ʿulemâ arasında oturup ve diŋleyip mesʾeleler sorduğunu buldular 
LUK.2.47*ve cümle ȯnủ işidenler ʿaklına ve cevâblarına hayrân kalırlar idi 
LUK.2.48*ȯnlar dahi ȯnủ gördüklerinde şaşdılar ve anası ȯŋa dėdi ki hay oğul niçỉn bize böyle eylediŋ işte babaŋ ve ben seni kemâl-ı ıztırâb ile arar idik 
LUK.2.49*ammâ o ȯnlara niçỉn beni arardıŋız dėdi bilmez mi idiŋiz ki ben Babamıŋ nesnelerine çalışmak gereḡim 
LUK.2.50*Ȯnlar ise kendỉlere söylediḡi sözlerini aŋlamadılar 
LUK.2.51*ȯndan ȯnlarıŋ ile inip Nâserete gelip ȯnlara kemâl-i inkıyâd ve itâʿat ėder idi • anası dahi cümle bu sözleri hâtırında hıfz ėder idi 
LUK.2.52*Hazret-i ʿİsâ dahi hikmetde ve kâmetde ve niʿmetde Allah ve insân katında neşv ü nemâ bulur idi ∞ 
LUK.3.1*Bu kez Tiberius Kayseriŋ pâdişâhlığınıŋ on beşinci yılında Pontus Pilatus Yahûdâ memleketiniŋ vâlîsi ve Hirodes Celîliŋ reʾîsü'r-rubʿi ve karındaşı Filibbus İturiyyanıŋ ve Entarhon nâhiyesiniŋ reʾîsü'r-rubʿi ve Lisanius Abileniŋ reʾîsü'r-rubʿi iken 
LUK.3.2*Hannâ ve Kayâfâ nâm baş imâmlarıŋ ʿasrında Rabbiŋ Kelâmı beriyyede Zekeriyâ oğlu Yuhannânıŋ üzerine nâzil oldu 
LUK.3.3*ol dahi Erden etrâfında olan bütün nâhiyeye gelip günâhlarıŋ mağfireti içỉn maʿmûdiyyeniŋ tevbesini tebşîr ėderdi 
LUK.3.4*nite ki İşʿayâ peyġamberiŋ kelimâtınıŋ kitâbında mastûrdur ki Beriyyede nidâ ėden kimesneniŋ âvâzı var ki Rabbiŋ yolunu düzüŋ ve sebîllerini doğrulduŋ 
LUK.3.5*her çukur yer dola ve her dağ ve her depe indirile ve eḡri yerler doğrula hem sarb yollar düz ola 
LUK.3.6*ve her beşer Allah Teʿâlânıŋ halâsını göre dėr 
LUK.3.7*Pes Yuhannâ kendỉden müteʿammid olmak içỉn çıkan cemʿiyyete dėr idi ki Ey engerek yılanlarınıŋ nesli size kim gösterdi ki gelecek ġazabdan kaçasız 
LUK.3.8*imdi tevbeye lâyık olan meyveler vėriŋ ve kendỉleriŋizde dėmeŋ ki bizim babamız İbrâhîm var zîrâ ben size dėrim ki Allah Teʿâlâ bu taşlardan bile İbrâhîme evlâd kaldırmağa kâdirdir 
LUK.3.9*artık balta ağaclarıŋ köküne vazʿ olunmuşdur pes her ağac ki íyỉ meyve vėrmez kesilip âteşe bırağılır 
LUK.3.10*cemʿiyyet dahi ȯŋa sorup pes ne eyleyelim dėdiler 
LUK.3.11*ol dahi ȯnlara cevâb vėrip dėdi ki İki kaftânı olan kaftânsız ile paylaşsın ve taʿâmı olan dahi böyle eylesin 
LUK.3.12*bu kez gümrükcüler dahi taʿmîd olmak içỉn gelip ey hoca biz ne eyleyelim dėdiler 
LUK.3.13*ol dahi ȯnlara sipâriş olunandan ziyâde teklîf etmeŋ dėdi 
LUK.3.14*ʿaskerîler dahi ȯŋa suʾâl ėdip dėdiler ki ya biz ne eyleyelim Yuhannâ dahi ȯnlara cefâ etmeŋ ve kimseye iftirâ ile zulm eylemeŋ ve ʿulûfeŋiz ile kanâʿat eyleyiŋ dėdi 
LUK.3.15*bu kez halk intizâr üzere iken ve cümlesi kalblerinde Yuhannâ husûsunda ʿacabâ Mesîh bumudur diyẻ söyleşdiklerinde 
LUK.3.16*Yuhannâ dahi cevâb vėrip hepsine dėdi ki Hoş ben sizi su ile taʿmîd ėderim ammâ benden kavî olan ki ben ȯnuŋ pâpûçlarınıŋ tasmalarını çözmeḡe kâdir deḡilim gelip sizi Rûhü'l-Kudüs ile ve nâr ile taʿmîd eyleye 
LUK.3.17*yapası elindedir ve kendỉ hirmenini bi't-tamâm savurup buğdayı kendỉ anbârına devşire ammâ samanı söyünmez âteşe yaka 
LUK.3.18*ve bu yüzden kavme tebşîr ėdip niçe ġayrı tenbîhler dahi ėderdi 
LUK.3.19*bu kez Hirodes nâm reʾîsü'r-rubʿ ol sebebden ki karındaşı Filibbusuŋ Hirodiyâ nâm ʿavratı ve sâʾir etdiḡi kabâhatleri içỉn Yuhannâdan âzârlanmış idi 
LUK.3.20*cümle üzerine bunủ dahi katdı ki Yuhannâyı zindâna kodu 
LUK.3.21*Ve vâkiʿ oldu ki cümle halk müteʿammid olur iken Hazret-i ʿİsâ dahi müteʿammid olup duʿâ etdikde gök açıldı 
LUK.3.22*ve Rûhü'l-Kudüs dahi cesedî sûret ile göḡercin üslubunda nâzil oldu da gökden bir âvâz gelip sevgỉli oğlum sensin ben senden râzıyım dėdi 
LUK.3.23*Ve Hazret-i ʿİsâ takrîben otuz yaşında olmağla mübâşeret etdi ve zann olunduğu üzere Yûsuf bin Helîniŋ oğlu idi 
LUK.3.24*ki bin Matât bin Levî bin Malkî bin Yânnâ bin Yûsuf 
LUK.3.25*bin Mâtâtiyâ bin ʿÂmos bin Nâhûm bin Heslî bin Naccâ 
LUK.3.26*bin Mâʿat bin Mâttâtiyâ bin Şimʿey bin Yûsuf bin Yahûdâ 
LUK.3.27*bin Yuhannâ bin Reʾasâ bin Zorubâbil bin Şâltâbiʾėl bin Nîrî 
LUK.3.28*bin Malkî bin Âddî bin Kosâm bin Elmâdân bin Er 
LUK.3.29*bin Yosâ bin Eliʿâzar bin Yorâm bin Matât bin Levî 
LUK.3.30*bin Simʿun bin Yahûdâ bin Yûsuf bin Yonân bin Elyâkîm 
LUK.3.31*bin Maliyâ bin Miynân bin Matâtâ bin Nâtân bin Dâvûd 
LUK.3.32*bin Yessa bin ʿObeyd bin Bâʿâz bin Salmon bin Nason 
LUK.3.33*bin ʿAmînâdâb bin Ârâm bin Hesron bin Feres bin Yahûdâ 
LUK.3.34*bin Yaʿkûb bin İshâk bin İbrâhîm bin Terah bin Nâhor 
LUK.3.35*bin Serûh bin Reʿû bin Felek bin ʿEber bin Selâ 
LUK.3.36*bin Keynân bin Arfahşad bin Sâm bin Nûh bin Lâmeh 
LUK.3.37*bin Metûşelah bin Ehnoh bin Yâred bin Mahlâlâʾel bin Keynân 
LUK.3.38*bin Enoş bin Şît bin Âdem bin Allah idi ∞ 
LUK.4.1*Bu kez Hazret-i ʿİsâ Rûhü'l-Kudüs ile memlû Erdenden döndükde Rûhdan beriyyeye salındı 
LUK.4.2*ve orada Şeytândan kırk gün imtihân olundu ve ol günlerde bir şey yemedi ammâ ol günler tamâm oldukdan soŋra ʿâkıbet aç oldu 
LUK.4.3*ve Şeytân ȯŋa dėdi ki eḡer sen İbn-Ullah iseŋ bu taşa söyle ki etmeḡe döne 
LUK.4.4*Hazret-i ʿİsâ dahi ȯŋa cevâb vėrip dėdi ki Mastûrdur ki insân yalıŋız etmek ile deḡil belki her Kelâm-Ullah ile de geçinir 
LUK.4.5*ve Şeytân ȯnủ bir yüksek dağ üzerine götürüp ȯŋa dünyânıŋ cümle memâlikini tarfetü'l-ʿaynde gösterdi 
LUK.4.6*hem Şeytân ȯŋa dėdi ki ben saŋa bu memâlikiŋ cümle hükûmetini ve ʿizzetini vėreyim zîrâ ȯnlar elime vėrilmişdir hem kime isterim ȯnları vėririm 
LUK.4.7*imdi eḡer sen baŋa secde ėderseŋ hepsi seniŋ ola 
LUK.4.8*ammâ Hazret-i ʿİsâ cevâb vėrip ȯŋa dėdi ki Var ardımdan git ey Şeytân yazılmışdır ki Allah Rabbiŋe secde kıl hem yalıŋız ȯŋa ʿibâdet eyle 
LUK.4.9*ȯndan ȯnủ Kuds-i Şerîfe götürüp ve heykel damınıŋ burclarına koyup ȯŋa eḡer İbn-Ullah iseŋ kendỉŋi buradan aşağa bırağasın dėdi 
LUK.4.10*zîrâ mastûrdur ki meleklerine seniŋ içỉn sipâriş eyleye ki seni bekleyeler 
LUK.4.11*ve seni elleri üzerinde tutalar tâ ki ayağıŋ taşa dokunmaya 
LUK.4.12*Hazret-i ʿİsâ dahi cevâb vėrip ȯŋa dėdi ki Allah Teʿâlâ Rabbiŋi imtihân eyleme dėnilmişdir 
LUK.4.13*Şeytân dahi cümle imtihânı bitirdikden soŋra tâ bir zamâna dek ȯndan ayrıldı 
LUK.4.14*Ve Hazret-i ʿİsâ Rûhuŋ kuvveti ile Celîle döndükde ȯnuŋ haberi cümle etrâfda olan vilâyete gitdi 
LUK.4.15*ol dahi ȯnlarıŋ kenîsalarında taʿlîm ėdip hepsinden muhterem oldu 
LUK.4.16*ȯndan beslendiḡi Nâseret nâm yere gelip ve sebt gününde ʿâdeti üzere kenîsaya girip okumağa kalkdı 
LUK.4.17*ve eline İşʿayâ peyġamberiŋ kitâbı vėrildikde kitâbı açdığı gibi ol yeri buldu ki ȯnda yazılmışdır ki 
LUK.4.18*Rabbiŋ rûhu üzerimdedir ȯnuŋ içỉn o beni mesh eyledi o beni fukarâya tebşîr etmek ve münkesir kalblere şifâ vėrmek içỉn (19) ve mahbûslara tahliyeʾ-i sebîllerini ve körlere gözleriniŋ açılmasını ihbâr etmek ve zincîrde urulanları âzâd etmek 
LUK.4.19*ve Rabbiŋ seneʾ-i makbûlesini vaʿz etmek içỉn irsâl eyledi 
LUK.4.20*Ȯndan kitâbı kapayıp ve tekrâr huddâmıŋ birisine vėrip otura vardı ve kenîsada olanlar hepsi ȯŋa gözler dikdiler idi 
LUK.4.21*Hazret-i ʿİsâ dahi ȯnlara söylemeḡe başlayıp bu kitâb bugün kulaklarıŋızda itmâm olundu dėdi 
LUK.4.22*ve cümlesi ȯŋa şehâdet ėderek ve ağzından çıkan latîf kelimâtına taʿaccüb ėderek Yûsufuŋ oğlu bu deḡilmidir dėdiler 
LUK.4.23*ol dahi ȯnlara dėdi ki Elbette siz baŋa bu meseli diyeceksiŋiz ki ya hekîm kendỉŋe şifâ vėr • her neyi işitdik ise ki Kefarnahûm şehrinde vâkiʿ olmuşdur bunda vatanıŋda dahi zuhûra getỉr 
LUK.4.24*ammâ o dėdi ki Hakkan size dėrim ki hîç bir peyġamber kendỉ vatanında makbûl deḡildir 
LUK.4.25*tahkîkan size dėrim ki İlyânıŋ eyyâmında gök üç yıl ve altı ay kapanmış iken şöyle ki bütün vilâyetde ʿazîm kaht oldu idi İsrâʾîlde çok dul ʿavratlar var idi 
LUK.4.26*yine de İlyâ ȯnlardan hîç birisine gönderilmedi illâ Saydâ şehrine tâbiʿ Sârefiye nâm kasabada olan bir dul karıcığa gönderildi 
LUK.4.27*ve Elîşaʿ peyġamberiŋ zamânında İsrâʾîlde çok cüzâmlar var idi yine de ȯnlardan Süryânî Naʿamândan ġayrı bir kimse tâhir olmadı 
LUK.4.28*pes kenîsada cümlesi bunủ işidip pür ġazab oldular 
LUK.4.29*ve kalkıp ȯnủ şehirden sürdüler ve ȯnủ aşağa uçurmak içỉn ol dağıŋ depesine deḡin götürdüler ki ȯnlarıŋ şehri üstünde binâ olunmuş idi 
LUK.4.30*ammâ Hazret-i ʿİsâ aralarından geçip gitdi 
LUK.4.31*Ve Kefarnahûm nâm Celîl şehrine inip sebt günlerinde ȯnlara taʿlîm ėderdi 
LUK.4.32*ȯnlar dahi ȯnuŋ taʿlîmine taʿaccüb ėderler idi zîrâ ȯnuŋ kelâmı hâkimâne idi 
LUK.4.33*ve kenîsada bir nâpâk cinnli âdam var idi ki ʿazîm âvâz ile haykırıp 
LUK.4.34*koyuvėr ya Nâseretli ʿİsâ seniŋle bizim aramızda ne var • sen bizi helâk etmeḡe mi geldiŋ • ben bilirim ki sen Allahıŋ Kuddûsüsün dėdi 
LUK.4.35*ammâ Hazret-i ʿİsâ ȯnủ âzârlayıp dėdi ki diliŋi tut ve bu kişiden çık şeytân dahi ȯnủ ortaya salıp ȯŋa bir zarar etmezden çıkdı 
LUK.4.36*ve cümlesi hayrân olup birbiriyle söyleşip dėdiler ne asıl söz budur ki o hükûmet ve kuvvet ile nâpâk cinnlere emr etdiḡi gibi ȯnlar çıkarlar 
LUK.4.37*ve ȯnuŋ haberi cümle etrâfda olan vilâyetiŋ yerlerine yayıldı 
LUK.4.38*Ȯndan Hazret-i ʿİsâ kenîsadan kalkıp Simʿunuŋ evine girdi ve Simʿunuŋ kayın anasını pek ıssıtma tutmağla ȯnuŋ içỉn ȯŋa yalvarırlar idi 
LUK.4.39*ol dahi hastanıŋ üzerinde durup ıssıtmayı âzârladı ıssıtma dahi ȯnủ bırakdıkda ʿavrat fi'l-hâl kalkıp ȯnlara hizmet eyledi 
LUK.4.40*ve güneş batar iken her kimiŋ envâʿ-i marazlara mübtelâ hastaları var idi ise ȯŋa getỉrdiler ol dahi her biriniŋ üzerine ellerini koyup ȯnlara şifâ vėrdi 
LUK.4.41*ve niçelerden dahi cinnler çıkıp ve çağırıp sen Mesîh ve İbn-Ullahsın dėrler idi ammâ Hazret-i ʿİsâ ȯnları âzârlayıp söylemeḡe icâzet vėrmedi zîrâ Mesîh idiḡini bilirler idi 
LUK.4.42*ve gün doğduğu gibi çıkıp bir hâlî yere gitdi cemʿiyyetler dahi ȯnủ arayarak tâ yanına geldiler ve alıkorlardı ki ȯnlardan ayrılmaya 
LUK.4.43*ammâ o ȯnlara dėdi ki ġayrı şehirlere dahi melekût-ullahı tebşîr etmem gerek zîrâ bunuŋ içỉn irsâl olundum 
LUK.4.44*ȯndan varıp Celîliŋ kenîsalarında tebşîr eyler idi ∞ 
LUK.5.1*Ve vâkiʿ oldu ki halk Kelâm-Ullahı diŋlemek içỉn ȯŋa izdihâm etdikde ol dahi Cânâşer gölünüŋ yanında durur iken 
LUK.5.2*gölüŋ kenârında iki kayık gördü ki ȯnlardan balıkcılar çıkıp ağlarını yaykarlar idi 
LUK.5.3*ve ȯnlarıŋ birisine ki Simʿunuŋ idi binip sâhibine yalvardı ki biraz karadan ayrıla ve ȯndan soŋra oturup kayık içinden halka taʿlîm ėderdi 
LUK.5.4*ve söylemekden ferâġat etdikden soŋra Simʿuna dėdi ki engine var ve ağlarıŋızı balık avına bırağıŋ 
LUK.5.5*Simʿun dahi cevâb vėrip dėdi ki ey muʿallim biz bütün gėce zahmet çekdik ve bir nesne tutmadık nihâyet seniŋ sözüŋ ile ağımı salayım 
LUK.5.6*bunủ etdikleri gibi katı çok balık kapadılar da ağları çatlardı 
LUK.5.7*pes öbűr kayıkda olan yoldaşlara işâret etdiler ki gelip kendỉlere yârdım ėdeler ȯnlar dahi gelip iki kayığı şöyle doldurdular ki az kaldı bata yazdılar 
LUK.5.8*Simʿun Betrus dahi bunủ görüp ve Hazret-i ʿİsânıŋ dizlerine düşüp dėdi ki ey efendim benden ayrıl zîrâ ben bir günâhkâr kişiyim 
LUK.5.9*zîrâ tutdukları balıkları içỉn hem o hem bilesince olanlar hepsi tahayyür etdiler 
LUK.5.10*Simʿunuŋ yoldaşları olan Zebedîniŋ oğulları Yaʿkûb ve Yuhannâ dahi kezalik ve Hazret-i ʿİsâ Simʿuna korkma dėdi şimden soŋra sen âdamlar sayd ėdeceksin 
LUK.5.11*ȯnlar dahi kayıklarını karaya çekip ve her şeyʾi bırağıp ȯŋa tâbiʿ oldular 
LUK.5.12*Ve vâkiʿ oldu ki Hazret-i ʿİsâ şehirleriŋ birisinde iken işte bir ebras kişi ki Hazret-i ʿİsâyı gördüḡü gibi yere yüzü koyun düşüp ȯŋa yalvardı ve ya rabb eḡer isterseŋ beni tâhir etmeḡe kâdirsin dėdi 
LUK.5.13*ol dahi eli uzadıp ȯŋa dokundu ve nola isterim tâhir ol dėdi de fi'l-hâl baras ȯndan ayrıldı 
LUK.5.14*ve Hazret-i ʿİsâ ȯŋa tenbîh etdi ki kimseye söylemeye illâ var da kendỉŋi imâma göster hem Mûsânıŋ emri üzere ȯnlara şehâdet içỉn tathîriŋiŋ kurbânını takrîb eyle dėdi 
LUK.5.15*ve ȯnuŋ haberi gide gide yayılırdı ve niçe halk hem ȯnủ diŋlemek hem marazlarından şifâ bulmak içỉn devşirilir idi 
LUK.5.16*ammâ o tecennüb ėdip beriyyelere varıp namâz kılardı 
LUK.5.17*Ȯndan günlerde bir gün vâkiʿ oldu ki Hazret-i ʿİsâ taʿlîm ėderken Celîliŋ ve Yahûdâ ve Kuds-i Şerîfiŋ kasabalarından gelmiş Ferîsîler ve fakîhler otururlar idi ve Allah Teʿâlânıŋ kuvveti ȯnlara şifâ vėrmek içỉn kendỉde iken 
LUK.5.18*işte baʿzı âdamlar geldiler ki meflûc kişiyi firâş üzerinde taşıyıp ȯnủ içerỉ getỉrmek ve huzûruna iletmek ararlar idi 
LUK.5.19*ve ȯnủ nereden geçirelim diyẻ halkıŋ kesretinden yer bulmamağla eviŋ damına çıkdılar da kiremitleri açıp ȯnủ firâş ile ortaya Hazret-i ʿİsânıŋ öŋüne indirdiler 
LUK.5.20*bu dahi ȯnlarıŋ iʿtikâdını görmekle ol kimseye Ey âdam günâhlarıŋ saŋa ʿafv olundu dėdi 
LUK.5.21*kâtibler ile Ferîsîler dahi söyleşmeḡe başlayıp dėdiler ki kimdir bu ki küfürleri söyler Allah Teʿâlâdan ġayrı günâhları ʿafv etmeḡe kim kâdirdir 
LUK.5.22*ammâ Hazret-i ʿİsâ ȯnlarıŋ fikirlerini bildikde cevâb vėrip Kalbleriŋizde ne söyleşirsiŋiz dėdi 
LUK.5.23*kanġısı dėmek âsânterdir günâhlarıŋ ʿafv olundu dėmek mi yohsa kalk gez dėmek mi 
LUK.5.24*imdi tâ ki İbnü'l-İnsânıŋ yerde günâhları ʿafv etmeḡe hükûmeti var idiḡini bilesiz meflûca dėdi ki ben saŋa dėrim ki kalk ve firâşıŋı al ve eviŋe git 
LUK.5.25*ol dahi fi'l-hâl huzûrlarında kalkıp ve firâşını kaldırıp Allah Teʿâlâya hamd ü senâ ėderek evine gitdi 
LUK.5.26*ve cümlesi hayrân olup el-hamdullah dėdiler ve pür havf olup tahkîk bugün ġarâʾib şeyler gördük dėdiler 
LUK.5.27*Bunlardan soŋra Hazret-i ʿİsâ çıkdı ve gümrük hânesinde oturan Levî nâm gümrükcüyü gördü ve ȯŋa ardımca gel dėdi 
LUK.5.28*ol dahi her şeyʾi bırağıp ve kalkıp ardınca gitdi 
LUK.5.29*ve bu Levî kendỉ evinde ȯŋa bir ʿazîm ziyâfet eyledi ve gümrükcüleriŋ ve sâ'ir sofrada hemnişîn olanlarıŋ kesreti ʿazîm idi 
LUK.5.30*ve ol yeriŋ kâtibleri ve Ferîsîleri gücenip Hazret-i ʿİsânıŋ telâmîzine dėdiler ki niçỉn gümrükcüler ve günâhkârlar ile yeyip içersiŋiz 
LUK.5.31*Hazret-i ʿİsâ dahi ȯnlara cevâb vėrip dėdi ki Sağ olanlar hekîme muhtâc deḡiller ammâ hastalar muhtâcdır 
LUK.5.32*ben sâlihleri deḡil belki günâhkârları tevbeye daʿvet etmeḡe geldim 
LUK.5.33*ȯnlar dahi ȯŋa dėdiler ki Yuhannânıŋ ve dahi Ferîsîleriŋ mürîdleri defaʿâtla savm ü salât üzerelerdir ammâ seniŋkiler yeyip içerler 
LUK.5.34*ol dahi ȯnlara dėdi ki Düḡüncüleri güyegü ȯnlar ile iken oruc tutdurmağa kâdir misiŋiz 
LUK.5.35*ammâ günler gelir ki güyegü ȯnlardan ayrıla ve o zamân oruc tutacaklar 
LUK.5.36*ȯnlara bu temsîli dahi söyledi Yeŋi esvâbıŋ yamasını eski esvâb üzerine kimse komaz ve illâ ol yeŋisi eskisini yırtar ve yeŋi yama dahi eski esvâba yakışmaz 
LUK.5.37*ve kezalik yeŋi şarâbı eski tulumlara kimse komaz ve illâ yeŋi şarâb tulumları çatladır da o dökülür ve tulumlar telef olur 
LUK.5.38*belki yeŋi şarâbı yeŋi tulumlara komak lâzımdır ve ikisi dahi hıfz olunur 
LUK.5.39*ve hîç kimse eski şarâb içdikden soŋra fi'l-hâl yeŋi şarâb istemez zîrâ dėr ki eskisi dahi nâfiʿdir ∞ 
LUK.6.1*Ve vâkiʿ oldu ki fısh bayrâmınıŋ gününden soŋra ilk sebt gününde Hazret-i ʿİsâ tereke arasında gezer iken telâmîzi başakları koparıp ve elleriyle fark ėdip yerlerdi 
LUK.6.2*ve Ferîsîlerden baʿzısı ȯnlara dediler ki niçỉn sebt günlerinde etmek câʾiz olmayan şeyleri ėdersiŋiz 
LUK.6.3*Hazret-i ʿİsâ dahi cevâb vėrip ȯnlara dedi ki Dâvûduŋ ve bilesince olanlarıŋ aç oldukları zamân etdiḡini okumadıŋız mı 
LUK.6.4*ki beyt-ullaha girip ve takdîme etmeklerini alıp yedi ve bile olanlara dahi vėrdi ki ȯnları yemek imâmlardan ġayrı kimseye câʾiz deḡildir 
LUK.6.5*ȯndan ȯnlara dedi ki Âdem Oğlu sebt gününüŋ de rabbidir 
LUK.6.6*Ve bir ġayrı sebt gününde vâkiʿ oldu ki kenîsaya girip taʿlîm etdikde orada sağ eli kuru bir âdam var idi 
LUK.6.7*ve kâtibler ve Ferîsîler ʿacabâ sebt gününde şifâ vėrir mi diyẻ ȯnủ tecessüs ėderler idi ki ȯnủ kovlamak içỉn bir fırsat bulalar 
LUK.6.8*Hazret-i ʿİsâ dahi ȯnlarıŋ efkârını bilip eli kuru olan âdama kalk ve ortada dur dedi ol dahi kalkıp durdu 
LUK.6.9*pes Hazret-i ʿİsâ ȯnlara dedi ki Ben size bir şey sorayım sebt günlerinde íylik etmek yohsa kemlik etmek bir âdamı kurtarmak yohsa helâk etmek câʾizmidir 
LUK.6.10*ve hepsine çep çevrede nazar ėdip ol âdama eliŋi uzat dedi ol dahi böyle eylediḡi gibi ȯnuŋ eli öbűr eli gibi sağ oldu 
LUK.6.11*ȯnlar ise pür cünun olup birbiriyle ʿİsâya ne ėdelim diyẻ söyleşirler idi 
LUK.6.12*Ve ol günlerde vâkiʿ oldu ki Hazret-i ʿİsâ namâz kılmak içỉn bir dağa çıkdıkda Allah Teʿâlâya salât edâsıyla gėceyi geçirdi 
LUK.6.13*ve gündüz olıcak kendỉ telâmîzini yanına çağırıp ȯnlardan on ikisini intihâb eyledi ki ȯnlara dahi havâriyyûn diyẻ ad kodu 
LUK.6.14*yaʿnî Simʿunu ki ȯŋa Betrus dahi dėdi ve Andreʾus nâm ȯnuŋ karındaşını ve Yaʿkûbu hem Yuhannâyı ve Filibbusu ve Bartolomeʾusu 
LUK.6.15*Mattâyı ve Tomâyı ve Halfâ oğlu Yaʿkûbu ve Ġayûr tesmiye olunan Simʿunu 
LUK.6.16*ve Yaʿkûbuŋ karındaşı Yahûdâyı ve Yahûdâ İshâryotîyi ki hâʾin oldu 
LUK.6.17*ve ȯnlar ile inip bir ovada durdu ve maʿiyyetinde kendỉ şâkirdleriniŋ kesreti ve bütün Yahûdâdan ve Kuds-i Şerîfden ve Sûr ve Saydâya karîb yalısından olan halkıŋ vefreti ki kimi ȯnủ diŋlemek kimi kendỉ marazlarından şifâ bulmak içỉn geldiler idi 
LUK.6.18*ve baʿzısı nâpâk cinnlerden muʿazzeb olup şifâ buldular 
LUK.6.19*ve bütün cemʿiyyet ȯŋa dokunmağa arardı zîrâ kuvvet ȯndan çıkar idi ve hepsine şifâ vėrirdi 
LUK.6.20*Hazret-i ʿİsâ dahi telâmîzi tarafına gözlerin kaldırıp dedi ki Ne mutlu fakîrlere zîrâ melekût-ullah siziŋdir 
LUK.6.21*ne mutlu size ki şimdi açsıŋız zîrâ tok olacaksıŋız ne mutlu size ki ağlarsıŋız zîrâ güleceksiŋiz 
LUK.6.22*ve âdamlar İbn-Ullah içỉn sizi ibġâz ve redd ve zemm ėdip adıŋızı şerîr gibi tard eylediklerinde ne mutlu size 
LUK.6.23*ol günde ibtihâc-ı tâmm sebebiyle sıçrayıŋ ȯŋa mebnî ki işte ecriŋiz göklerde ʿazîmdir zîrâ ȯnlarıŋ babaları peyġamberlere dahi böyle etdiler 
LUK.6.24*Ammâ vay size ki zengînsiŋiz zîrâ tesliyeŋizi pėşîn aldıŋız 
LUK.6.25*vay size ki toksuŋuz zîrâ aç olacaksıŋız vay size ki hâlen gülersiŋiz zîrâ yas çekip ağlayacaksıŋız 
LUK.6.26*vay size ki cümle âdamlar sizi hayr ile yâd ėderler zîrâ babaları dahi yalan peyġamberlerine böyle ėderler idi 
LUK.6.27*ammâ size ki diŋlersiŋiz dėrim ki düşmanlarıŋızı seviŋ sizi ibġâz ėdenlere ihsân eyleyiŋ 
LUK.6.28*size bed duʿâ eyleyenlere hayr duʿâ eyleyiŋ ve sizi iftirâ ėdenler içỉn duʿâ ėdiŋ 
LUK.6.29*bir kimse bir yaŋağıŋa urursa ȯŋa öbűrün de sun ve ferrâceŋi alana kaftânıŋı dahi almağa mâniʿ olma 
LUK.6.30*ve her kim senden dilerse ȯŋa vėr ve bir kimse seniŋ mâlıŋı alırsa ȯndan istirdâd eyleme 
LUK.6.31*ve nice ki siz istersiŋiz ki âdamlar size ėdeler siz dahi ȯnlara öyle eyleyiŋ 
LUK.6.32*ve eḡer sizi sevenleri severseŋiz ne ihsân bulursuŋuz zîrâ günâhkârlar dahi kendỉlerini sevenleri severler 
LUK.6.33*ve eḡer size íylik ėdenlere íylik ėderseŋiz ne ihsân bulursuŋuz zîrâ günâhkârlar dahi böyle ėderler 
LUK.6.34*ve eḡer âdamlara ödünc vėrirseŋiz bu ümîd ile ki ȯnlardan tekrâr alacaksıŋız ne ihsân bulursuŋuz zîrâ günâhkârlar günâhkârlara bir o kadar dahi almak içỉn ödünc vėrirler 
LUK.6.35*ammâ siz düşmanlarıŋızı seviŋ ve hîç bir şey ummaksızın hem íylik eyleyiŋ hem ödünc vėriŋ tâ ki ecriŋiz ʿazîm ola ve Müteʿâliŋ oğulları olasıŋız zîrâ o kâfir ü'n-niʿamlara ve bedlere rahîmdir 
LUK.6.36*pes Babaŋız merhametli olduğu gibi siz dahi merhametli oluŋ 
LUK.6.37*hükm etmeŋ ve size dahi hükm olunmaya kazâ etmeŋ ve size dahi kazâ olunmaya ʿafv eyleyiŋ ve size dahi ʿafv oluna 
LUK.6.38*vėriŋ ve size dahi vėrile koynuŋuza íyỉ ölçű hem basılmış ve silkinmiş hem lebrîz vėrile zîrâ ne âsıl ölçek ile ölçerseniz size dahi ȯnuŋ ile ölçűle 
LUK.6.39*Ȯndan ȯnlara bir temsîl söyledi ki bir kör bir ġayrı körü yol gösterebilir mi ikisi dahi çukura düşmezler mi 
LUK.6.40*hîç bir şâkird kendỉ üstâdından aʿlâ olamaz illâ her kâmil şâkird üstâdı gibi olmak gerekdir 
LUK.6.41*pes karındaşıŋıŋ gözünde olan çöpçığaza ne bakarsın ve kendỉ gözüŋde olan merteḡi görmezsin 
LUK.6.42*ya karındaşıŋa nice diyebilirsin ki ya karındaş ko gözüŋde olan çöpü çıkarayım ve kendỉ gözüŋde olan merteḡi görmezsin {ey} birre münâfık evvelâ kendỉ gözüŋden merteḡi çıkar da o zamân karındaşıŋıŋ gözünde olan çöpü çıkarmağa çalış 
LUK.6.43*zîrâ fenâ meyve vėren ağac íyỉ deḡildir ve íyỉ meyve vėren ağac fenâ deḡildir 
LUK.6.44*ve her ağac kendỉ meyvesinden bilinir ve dikenlerden incîr devşirilmez ve böḡürtlenden üzüm katf olunmaz 
LUK.6.45*íyỉ âdam kendỉ kalbiniŋ íyỉ hazînesinden íylik çıkarır ve kötü âdam kendỉ kalbiniŋ kötü hazînesinden kötülük çıkarır zîrâ ȯnuŋ ağızı kalbinde olan fazlatdan söyler 
LUK.6.46*Pes niçỉn baŋa rabb rabb dėrsiŋiz ve dėdiḡim nesneleri etmezsiŋiz 
LUK.6.47*her kim baŋa gelip kelâmımı diŋlerse ve ȯnuŋ ile ʿamel ėderse ol kişi kime beŋzediḡi size göstereyim 
LUK.6.48*bir ev yapan âdama beŋzer ki kazıp ve deriŋ eyleyip bir kaya üzerinde vazʿ-ı âsân etdi ve bir tûfân gelip seyl dahi ol eve uğradıkda ȯnủ sarsmağa kâdir olmadı zîrâ kaya üzerinde temellendi idi 
LUK.6.49*ammâ kelâmı diŋleyip ve ȯnuŋ ile ʿamel etmeyen bir âdama beŋzer ki bir evi temeli olmaksızın toprak üzerinde yapdı ve seyl ȯŋa uğradığı gibi yıkıldı ve ol eviŋ yıkılması ʿazîm oldu ∞ 
LUK.7.1*Ve Hazret-i ʿİsâ bu halka hitâb olunan kelimâtı tamâm etdikden soŋra Kefarnahûma girdi 
LUK.7.2*ve bir yüzbaşınıŋ hizmetkârı ki ȯnuŋ makbûlü idi hasta olup ölmek mertebesine varmış idi 
LUK.7.3*ol yüzbaşı dahi Hazret-i ʿİsâ hakkında söylenildiḡini işitdikde ȯŋa Yahûdîleriŋ meşâyihini gönderip yalvardı ki gelip hizmetkârını halâs eyleye 
LUK.7.4*ȯnlar dahi Hazret-i ʿİsâya geldiler ve ibrâm ile yalvarıp dėdiler ki ol âdam bu seniŋ ihsânıŋa lâyıkdır 
LUK.7.5*zîrâ ümmetimizi sever ve bize kenîsayı yapan odur 
LUK.7.6*Hazret-i ʿİsâ dahi ȯnlarıŋ ile giderdi ve artık evden ırak deḡil iken yüzbaşı ȯŋa bir kaç dostlar gönderdi ki ȯŋa diyeler ki ya rabb zahmet çekme zîrâ ben lâyık deḡilim ki damımıŋ altına giresin 
LUK.7.7*ȯnuŋ içỉn kendỉmi dahi saŋa varmağa lâyık görmedim nihâyet bir söz ile buyur da hizmetkârım şifâ bula 
LUK.7.8*zîrâ ben dahi hükûmet altında konulmuş bir âdamım ve benim altımda ʿaskerîler var ve birisine var dėsem varır ve ġayrısına gel dėsem gelir ve hizmetkârlarıma bunủ eyle dėsem ėder 
LUK.7.9*Hazret-i ʿİsâ dahi bunủ işidip ȯŋa taʿaccüb eyledi ve dönüp ardında gelen halka dėdi ki size dėrim ki İsrâʾîlde bile bu kadar iʿtikâd bulmadım 
LUK.7.10*ve irsâl olunan kimesneler eve döndükleri zamân ol hasta hizmetkârı sağ buldular 
LUK.7.11*Ve irtesi gün vâkiʿ oldu ki Hazret-i ʿİsâ Nâʾîn nâm bir şehre varıp vâfir telâmîzi dahi kesret-i halk bile gider iken 
LUK.7.12*ve şehriŋ kapᵼsına yakın iken işte gömmeḡe bir meyyit götürürler idi ki dul karı olan anasınıŋ vahîd oğlu idi ve şehirden ʿazîm cemʿiyyet bile idi 
LUK.7.13*ve rabb ol ʿavratı gördüḡü gibi ȯŋa terahhum eyleyip ağlama dėdi 
LUK.7.14*ve yanaşıp tâbûta dokundu götürenler dahi durdular Hazret-i ʿİsâ dahi ey oğlan kalk diyẻ hitâb eyledi 
LUK.7.15*meyyit dahi kalkıp oturdu ve söylemeḡe başladıkda Hazret-i ʿİsâ ȯnủ anasına vėrdi 
LUK.7.16*ve hepsi havfnâk olup ve Allah Teʿâlâya hamd ü senâ ėdip dėdiler ki aramızda bir ʿazîm peyġamber kıyâm eyledi ve Allah kendỉ kavmini ziyâret etdi 
LUK.7.17*ve bu ȯnuŋ husûsunda olan kelâm bütün Yahûdâda ve etrâfda olan cemîʿ vilâyetde yayıldı 
LUK.7.18*Bu kez Yuhannânıŋ mürîdleri ȯŋa bu cümle şeyleri nakl eylediler 
LUK.7.19*ol dahi mürîdlerinden ikisini yanına çağırıp ȯnları Hazret-i ʿİsâya gönderdi ki ȯŋa diyeler ki şu gelecek {olan} senmisin yohsa bir ġayrıya mi muntazır olalım 
LUK.7.20*ol âdamlar Hazret-i ʿİsâya gelip ȯŋa dėdiler ki Yuhannâ el-Maʿmadânî bizi gönderdi ki saŋa diyeviz şu gelecek {olan} senmisin yohsa bir ġayrıya mi muntazır olalım 
LUK.7.21*ve hemēn ol sâʿatde niçeleri marazlardan ve derdlerden ve bed cinnlerden sağaltdı ve niçe körlere nûr-ı basar bağışladı 
LUK.7.22*ve Hazret-i ʿİsâ cevâb vėrip ȯnlara dėdi ki Varıŋ hem gördüḡüŋüz hem işitdiḡiŋiz nesneleri Yuhannâya nakl eyleyiŋ ki körler görürler ve kötürümler gezerler ve ebraslar tâhir olurlar ve sağırlar işidirler ve ölüler ihyâ olunurlar ve fukarâya İncîl tebşîr olunur 
LUK.7.23*ve ne mutlu ȯŋa ki baŋa şekk getỉrmeye 
LUK.7.24*ve Yuhannânıŋ mürselleri dahi gitdikden soŋra cemʿiyyetlere Yuhannânıŋ husûsunda söylemeḡe başladı ki Beriyyeye neyi görmeḡe çıkdıŋız rüzgârdan salınan kamışı mı 
LUK.7.25*ya neyi görmeḡe vardıŋız bir nâzik libâs ile gíyinmiş âdamı mı • işte zevk ėdip fâhir libâs kullananlar pâdişâhlarıŋ sarâylarındadır 
LUK.7.26*ʿacabâ neyi görmeḡe vardıŋız bir peyġamberi mi • hakkan size dėrim ki peyġamberden de ziyâde 
LUK.7.27*zîrâ oldur ki ȯnuŋ hakkında yazıldı ki işte yüzüŋüŋ öŋünde resûlümü irsâl ėderim ki öŋüŋde yoluŋu hâzır eyleye 
LUK.7.28*zîrâ ben size dėrim ki ʿavratdan doğanlar arasında Yuhannâ el-Maʿmadânîden büyük peyġamber yokdur ammâ melekût-ullahda eŋ küçük olan ȯndan büyükdür 
LUK.7.29*ve cümle kavim ve gümrükcüler ki Yuhannânıŋ maʿmûdiyyesinden müteʿammid oldular idi • bunủ işitmekle sadakallahü'l-ʿazîm dėdiler 
LUK.7.30*ammâ Ferîsîler ve fakîhler ȯndan müteʿammid olmamağla Allah Teʿâlânıŋ kendỉleriniŋ hakkına maksûdunu redd eylediler 
LUK.7.31*ve Rabb Teʿâlâ dėdi ki İmdi bu nesliŋ âdamlarını kime teşbîh ėdeyim ve ȯnlar neye müşâbihdir 
LUK.7.32*şul maʿsûmlara müşâbihlerdir ki çârşᵼda oturup ve birbirine çağrışıp dėrler ki biz size çaldık ve raks etmediŋiz biz size mersiyeler ırladık ve ağlamadıŋız 
LUK.7.33*zîrâ Yuhannâ el-Maʿmadânî gelip etmek yemedi ve şarâb içmedi ve siz cinni var dėrsiŋiz 
LUK.7.34*İbnü'l-İnsân gelip yedi ve içdi ve siz işte ekkâl ve meyhor kişidir ve gümrükcüleriŋ ve günâhkârlarıŋ dostudur dėrsiŋiz 
LUK.7.35*ammâ hikmet cümle kendỉ evlâdından müteberrir oldu 
LUK.7.36*Ve Ferîsîlerden birisi ȯŋa yalvardı ki gelip bilesince taʿâm yeye Hazret-i ʿİsâ dahi Ferîsîniŋ evine girip sofraya oturdu 
LUK.7.37*ve işte ol şehirde bir günâhkâr karı var idi ki ȯnuŋ Ferîsîniŋ evinde meclisde idiḡini bilip bir hokka dühn-i tîb getỉrip 
LUK.7.38*ve ayaklarınıŋ yanında ardından durup ve ağlayıp Hazret-i ʿİsânıŋ ayaklarını göz yaşlarıyla ıslatmağa başladı ve ayaklarını saçları ile silip öperdi ve ol dühn-i tîb ile yağlardı 
LUK.7.39*ve ȯnủ daʿvet ėden Ferîsî bunủ gördükde kendỉ kendỉye dėdi ki eḡer bu peyġamber olaydı ȯŋa yapışan karı kim ve ne şekildir bilirdi zîrâ günâhkârdır 
LUK.7.40*Hazret-i ʿİsâ dahi söz açıp dėdi ki Ey Simʿun saŋa bir şey söyleyeceḡim var ol dahi buyur ya muʿallim dėdi 
LUK.7.41*bir mukrazıŋ iki borçlusu var idi birisi beş yüz dînâr ve o birisi elli dînâr borçlu idi 
LUK.7.42*ve ne ile edâ ėdecekleri yoğiken ikisine dahi borcu bağışladı pes deyivėr ȯnlardan kanġısı ȯnủ ziyâde sevecekdir 
LUK.7.43*Simʿun dahi cevâb vėrip dėdi ki benim zannım bu ki ol ȯnủ ziyâde sevmelidir ki ȯŋa ziyâde bağışladı Hazret-i ʿİsâ dahi íyỉ hükm etdiŋ dėdi 
LUK.7.44*ȯndan ʿavrata dönüp Simʿuna dėdi ki Bu ʿavrata bak ben eviŋe girdim ve ayaklarıma su vėrmediŋ o ise ayaklarımı göz yaşlarıyla ıslatdı ve ȯnları başınıŋ saçları ile sildi 
LUK.7.45*sen baŋa bir öpüş bile vėrmediŋ ammâ bu ʿavrat benim duhûlümden berỉ ayaklarımı öpmekden ferâġat etmedi 
LUK.7.46*sen başımı yağ ile yağlamadıŋ o ise ayaklarımı dühn-i tîb ile yağladı 
LUK.7.47*bu husûsdan saŋa dėrim ki ȯnuŋ çok günâhları ʿafv olundu zîrâ ol karı çok sevdi ammâ kime ki azacık ʿafv olunursa ol kimse az sever 
LUK.7.48*ȯndan ol ʿavrata günâhlarıŋ ʿafv olundu dėdi 
LUK.7.49*ve meclisde hemnişîn olanlar birbirine dėdiler ki günâhları dahi ʿafv ėder 
LUK.7.50*ammâ Hazret-i ʿİsâ ʿavrata dėdi ki iʿtikâdıŋ seni halâs etdi • var selâmet ile git ∞ 
LUK.8.1*Ve ȯndan soŋra vâkiʿ oldu ki şehir-be-şehir ve kasaba-ba-kasaba dolaşarak vaʿz ėdip melekût-ullahı tebşîr ėderdi ve on iki telâmîzi bile idiler 
LUK.8.2*ve baʿzı karılar dahi ki bed cinnlerden ve emrâzdan şifâ buldular idi yaʿnî Meryem el-Mecdeliyye ki ȯndan yedi cinn çıkdılar idi 
LUK.8.3*ve Hirodesiŋ kethüdâsı Hûzâ nâm kimesneniŋ ʿavratı Yonnâ ve Sûsanna ve niçe ġayrılar ki ȯŋa mâlları ile hizmet ėderler idi 
LUK.8.4*bu kez halk-ı kesîr cemʿ olup ve her şehirden ȯŋa izdihâm-ı nâs geldikde Hazret-i ʿİsâ temsîl ile dėdi ki 
LUK.8.5*Bir ekinci kendỉ ekinini ekmeḡe çıkdı ve eker iken tohumuŋ baʿzısı yoluŋ kenârına düşdükde ayaklar ile çíynendi ve havâ kuşları dahi ȯnủ yedi 
LUK.8.6*ve ġayrısı taş üzerine düşdü ve rutûbeti olmamağla bitdiḡi gibi kurudu 
LUK.8.7*ve ġayrısı dikenler arasına düşdü dikenler dahi bile bitip ȯnủ boğdular 
LUK.8.8*ve ġayrısı bir íyỉ yere düşdü ve bitip yüz kat mahsûl getỉrdi • bu nesneleri söyler iken işidir kulakları olan diŋlesin diyẻ çağırır idi 
LUK.8.9*ve ȯnuŋ telâmîzi bu temsîlden murâd nedir diyẻ suʾâl ėderler idi 
LUK.8.10*ol dahi dėdi ki Melekût-ullahıŋ esrârını bilmek size vėrildi ammâ ġayrılara temsîlât ile söylenir tâ ki bakıp görmeyeler ve işidip aŋlamayalar 
LUK.8.11*pes temsîliŋ maʿnâsı budur tohum Kelâm-Ullahdır 
LUK.8.12*ve yoluŋ kenârında bulunanlar ȯnlardır ki diŋlerler ammâ soŋra şeytân gelip kalblerinden Kelâm-Ullahı kaldırır tâ ki inanmayıp halâs olmayalar 
LUK.8.13*ve taş üzerindekiler ȯnlardır ki Kelâm-Ullahı işitdikleri zamân ȯnủ ferah ile kabûl ėderler ammâ bunlarıŋ kökü olmamağla hemân bir zamâna dek inanırlar ve imtihân vaktinde gerỉ çekilirler 
LUK.8.14*ve dikenler arasına düşen bunlardır ki Kelâm-Ullahı işitdiler ammâ gitdikden soŋra işġâl ve emvâlden ve maʿîşetiŋ zevklerinden muhtenik olup mahsûl vėrmezler 
LUK.8.15*ammâ íyỉ toprağa düşen bunlardır ki Kelâm-Ullahı işitdikden soŋra íyỉ ve sâfi kalbde ȯnủ tutarlar ve sabr ile mahsûl vėrirler 
LUK.8.16*Hîç kimse çırâğı yakıp ȯnủ bir kab ile örtmez ya kerevet altına komaz ammâ ȯnủ şamʿdâna vazʿ ėder ki girenler aydınlığı göreler 
LUK.8.17*zîrâ hîç gizli şey yokdur ki zuhûra gelmeye ve bir sırr yokdur ki duyulmayıp fâş olmaya 
LUK.8.18*imdi bakıŋ ne şekil diŋlersiŋiz zîrâ kimiŋ var ise ȯŋa vėrilir ve kimiŋ yoğise şul benim var zann ėdenden dahi alınacakdır 
LUK.8.19*Ve Hazret-i ʿİsânıŋ anası ve karındaşları ȯŋa geldiler ammâ kesret-i halkdan buluşmağa kâdir olmadılar 
LUK.8.20*ve ȯŋa haber vėrip dėdiler ki anaŋ ve karındaşlarıŋ taşrada durup seni görmek isterler 
LUK.8.21*ammâ o cevâb vėrip ȯnlara dėdi ki anam ve karındaşlarım ȯnlardır ki Kelâm-Ullahı işidip ȯnuŋla ʿamel ėderler 
LUK.8.22*Ve günlerden bir gün vâkiʿ oldu ki telâmîzi ile bir kayığa binip ȯnlara gölüŋ öbűr yakasına geçelim dėdikden soŋra çekildiler gitdiler 
LUK.8.23*ve esnâ-yı râhda Hazret-i ʿİsâ uyuya kaldı ve bir rüzgârıŋ sağanağı göle indi şöyle ki kayık dolup muhâtarada idiler 
LUK.8.24*ve ȯnlar yanaşıp ve ȯnủ uyandırıp ya muʿallim ya muʿallim helâk oluyoruz dėdiler ol dahi uyanıp rüzgârı ve suyuŋ emvâcını âzârladığı gibi sâkin oldular hem limânlık oldu 
LUK.8.25*ve Hazret-i ʿİsâ telâmîzine dėdi ki îmânıŋız kandadır ȯnlar dahi korkup taʿaccüb etdiler ve birbirine dėdiler ki kimdir bu ki rüzgâra ve suya emr etdiḡi gibi ȯnlar itâʿat ėderler 
LUK.8.26*Ȯndan Celîle karşᵼ olan Ġadârânîleriŋ semtine çekilip gitdiler 
LUK.8.27*ve karaya indiḡi zamân ȯŋa ol şehirden bir âdam karşᵼ geldi ki çok zamândan berỉ cinnli olup bir sevb gíymeyip hem bir evde durmaz idi ammâ mezârlar arasında olurdu 
LUK.8.28*ve Hazret-i ʿİsâyı gördüḡü zamân haykırıp ayağına düşdü ve bülend âvâz ile ey Allah Teʿâlânıŋ Oğlu ʿİsâ seniŋle benim aramızda ne var kerem eyle baŋa ʿazâb vėrme dėdi 
LUK.8.29*zîrâ Hazret-i ʿİsâ rûh-ı nâpâke emr ėderdi ki ol âdamdan çıka ve çok zamândan berỉ cinn ȯŋa yapışmış idi ve eḡerçi peklenip zincîr ve bukağᵼlar ile bağlandı ise idi bendleri kırardı ve cinnden berriyyeye salınırdı 
LUK.8.30*ve Hazret-i ʿİsâ ȯŋa sorup nedir adıŋ dėdi ol dahi Leciyon dėdi zîrâ çok cinnler ȯnuŋ içine girmişler idi 
LUK.8.31*ve ȯnlar ȯŋa yalvardılar ki ȯnlara cahîme gitmeḡe emr etmeye 
LUK.8.32*bu kez orada dağda otlayan çok doŋuzlarıŋ sürűsü var idi ve ȯŋa yalvardılar ki ȯnlara içlerine girmeḡe destûr vėre Hazret-i ʿİsâ dahi ȯnlara destûr vėrdi 
LUK.8.33*cinnler dahi ol âdamdan çıkıp doŋuzlar içine girdiler ve sürű uçurumdan göle atılıp boğuldu 
LUK.8.34*ve ȯnủ güdenler vâkiʿ olan şeyʾi gördüklerinde kaçıp ve varıp şehirde ve köylere haber vėrdiler 
LUK.8.35*halk dahi vâkiʿ olan şeyʾi görelim diyẻ taşraya çıkıp Hazret-i ʿİsâya geldiler ve cinnlerden kurtulmuş ve gíyinmiş ve ʿaklı başında Hazret-i ʿİsânıŋ ayağında oturmuş âdamı gördüklerinde korkdular 
LUK.8.36*ve bu hâli görenler dahi cinnli ne yüzden halâs olduğunu ȯnlara hikâyet eylediler 
LUK.8.37*ve Ġadârânîleriŋ etrâfında olan bütün vilâyetiŋ halkı Hazret-i ʿİsâya yalvardılar ki ȯnlardan ayrılıp gide zîrâ pek havfnâk oldular idi ol dahi kayığa binip gerỉ döndü 
LUK.8.38*ve ol âdam ki cinnler ȯndan çıkmış idiler ȯŋa yalvardı ki ȯnuŋ ile bile kala ammâ Hazret-i ʿİsâ ȯnủ salıvėrip dėdi ki 
LUK.8.39*var eviŋe dön ve Allah Teʿâlânıŋ saŋa ne ʿazîm şeyler etdiḡini hikâyet eyle • ol dahi varıp Hazret-i ʿİsânıŋ ȯŋa ne ʿazîm şeyler etdiḡini bütün şehirde iʿlâm eyledi 
LUK.8.40*Ve Hazret-i ʿİsâ döndüḡü zamânda vâkiʿ oldu ki kesret-i halk ȯŋa istikbâl etdi zîrâ cümlesi ȯŋa muntazırlar idi 
LUK.8.41*ve işte Yayros nâm bir âdam ki kenîsa başı idi gelip ve Hazret-i ʿİsânıŋ ayaklarına düşüp ȯŋa yalvardı ki evine gele 
LUK.8.42*zîrâ on iki yaşında kadar veled-i vahîdi olan bir kızı var idi ki ölüyordu • bu kez Hazret-i ʿİsâ vardığı zamân halk ȯnủ tazyîk ėderdi 
LUK.8.43*bir karı ki on iki yıldan berỉ kanı akardı hem cümle mâl ve rızkını hekîmlere harc etdi idi ve kimseden şifâ bulamadı 
LUK.8.44*ardından yanaşıp esvâbınıŋ eteḡine dokunduğu gibi kanı diŋdi 
LUK.8.45*Hazret-i ʿİsâ dahi baŋa kim dokundu sordukda hepsi inkâr ėdip Betrus ve bilesince olanlar dėdiler ki ey muʿallim halk seni tazyîk ėdip basmağla baŋa kim dokundu dėrsin 
LUK.8.46*ammâ Hazret-i ʿİsâ bir kimse baŋa dokundu dėdi zîrâ benden bir kuvvet çıkdığını bildim 
LUK.8.47*karı dahi Hazret-i ʿİsânıŋ ʿilmine hafî olmadığı görmekle ditreyerek geldi ve ayaklarına düşüp cümle halkıŋ huzûrunda ne sebebden ȯŋa dokunduğunu ve nice ol ânda şifâ bulduğunu deyivėrdi 
LUK.8.48*ol dahi ȯŋa ey kız hâtırıŋı hoş tut iʿtikâdıŋ seni halâs eyledi selâmet ile var dėdi 
LUK.8.49*Ve o dahi söyler iken kenîsa başınıŋ evinden bir kimse gelip ȯŋa kızıŋ öldü muʿallime zahmet vėrme dėdi 
LUK.8.50*ammâ Hazret-i ʿİsâ bu sözü işidip ȯŋa korkma hemēn iʿtikâd eyle ve kız halâs bulur dėdi 
LUK.8.51*ve eve girer iken Betrusdan ve Yuhannâdan ve Yaʿkûbdan hem kızıŋ babası ve anasından ġayrı kimseyi girdirmedi 
LUK.8.52*ve hepsi ağlayıp ȯnủ nevh ėderler idi ammâ o ağlamaŋ kız ölmedi hemēn uyur dėdi 
LUK.8.53*ȯnlar ise kızıŋ öldüḡünü bilip ȯŋa gülerler idi 
LUK.8.54*ol dahi cümlesini taşraya çıkarıp ve kızıŋ elini tutup ey kız kalk diyẻ çağırdı 
LUK.8.55*ȯnuŋ rûhu dahi içine döndükde tez kalkdı ȯndan Hazret-i ʿİsâ buyurdu ki ȯŋa yemek vėreler 
LUK.8.56*ve babası ve anası hayrân oldular ammâ Hazret-i ʿİsâ ȯnlara tenbîh etdi ki vâkiʿ hâli kimseye söylemeyeler ∞ 
LUK.9.1*Hazret-i ʿİsâ on iki telâmîzini bir yere çağırıp ȯnlara cinnler üzerine kuvvet ve hüküm hem marazlılara şifâ etmek vėrdi 
LUK.9.2*ve ȯnları melekût-ullahı tebşîr etmeḡe hem hastaları sağaltmağa irsâl eyledi 
LUK.9.3*ve ȯnlara dėdi ki Yol içỉn bir nesne almaŋ ne deḡnek ne yancık ne etmek ne akçe ve kimseŋiziŋ iki kaftânı olmaya 
LUK.9.4*ve her kanġı eve girerseŋiz orada duruŋ ve oradan çıkıŋ 
LUK.9.5*ve her kim sizi kabûl etmezse ol şehirden çıkıŋ hem üzerlerine şehâdet içỉn ayaklarıŋızdan tozu bile silkiŋ 
LUK.9.6*ȯnlar dahi gidip kasabaları dolaşırlar idi ve tebşîr ėdip her yerde şifâ vėrirler idi 
LUK.9.7*Ve Hirodes nâm reʾîsü'r-rubʿ cümle Hazret-i ʿİsânıŋ etdiḡi nesneleri işitdikde mütehayyir oldu zîrâ baʿzılardan dėnilirdi ki Yuhannâ ölülerden ihyâ olunmuş idi 
LUK.9.8*ve ġayrılar dėrlerdi ki İlyâ zuhûr etmiş idi ve ġayrılar dahi enbiyâ-yı kudemâdan birisi ihyâ olunmuş idi 
LUK.9.9*Hirodes dahi dėdi ki ben Yuhannânıŋ başını kesdirdim • bu kimdir ki ben ȯnuŋ hakkında bu nesneleri işidirim ve ȯnủ görmek istedi 
LUK.9.10*Havâriyyûn dahi dönüp Hazret-i ʿİsâya her etdikleri nesneleri nakl eylediler ol dahi ȯnları bilesince alıp Beyt-Saydâ dėdikleri şehriŋ etrâfında bir yabân yere çıkdı 
LUK.9.11*ammâ cemʿiyyetler bunủ bildikde ardınca gitdiler Hazret-i ʿİsâ dahi ȯnları kabûl ėdip melekût-ullahıŋ husûsunu söyler idi hem şifâya muhtâc olanlara şifâ vėrirdi 
LUK.9.12*ve gün zevâlde iken ol oniki ȯŋa yanaşıp dėdiler ki halkı salıvėr ki kasabalara ve etrâfda olan köylere varıp ve konup yemek bulalar bunda bir yabân yerdeyiz 
LUK.9.13*ammâ Hazret-i ʿİsâ siz ȯnlara yemek vėriŋ dėdi ȯnlar dahi cevâb vėrip dėdiler ki bizim beş etmekden ve iki balıkdan ġayrı nesnemiz yokdur meḡer varıp bu cümle halk içỉn meʾkûlât alavız 
LUK.9.14*zîrâ beş biŋ âdam kadar nüfus takrîben idiler ammâ o telâmîzine dėdi ki ȯnları ellişer ellişer bölük teclîs ėdiŋ 
LUK.9.15*ȯnlar dahi böyle ėdip hepsini teclîs etdiler 
LUK.9.16*O ise beş etmeḡi ve iki balığı alıp ve gözlerini göḡe kaldırıp ve ȯnları berekeyip pâreledi ȯndan telâmîzine halkıŋ öŋüne komağa vėrdi 
LUK.9.17*ve hep yeyip doydukdan soŋra artan uvaklarından on iki seped kaldırıldı 
LUK.9.18*Ȯndan vâkiʿ oldu ki Hazret-i ʿİsâ başkaca namâzda iken telâmîz bilesince olmağla o ȯnlara suʾâl ėdip halk kimi dėr ki benim dėdi 
LUK.9.19*ȯnlar dahi cevâb vėrip dėdiler ki kimi hakkıŋızda Yuhannâ el-Maʿmadânî ve kimi İlyâdır dėrler ve kimi enbiyâ-yı kudemâdan birisi ihyâ olunmuşdur dėrler 
LUK.9.20*Hazret-i ʿİsâ dahi dėdi ki ya siz kim dėrsiŋiz ki benim • Betrus dahi cevâb vėrip Allahıŋ Mesîhisin dėdi 
LUK.9.21*ve ol ȯnlara bunủ kimseye söylemeŋ diyẻ tenbîh eyledi 
LUK.9.22*ve dėdi ki İbnü'l-İnsân çok şeyler çekip şeyhlerden ve baş imâmlardan ve kâtiblerden merdûd olsa hem öldürülüp üçüncü günde ihyâ olunsa gerekdir 
LUK.9.23*ve hepsine dėdi ki bir kimse baŋa ittibâʿ etmek isterse kendỉ kendỉden vâz geçsin ve her gün kendỉ hâçını omuzuna alsın ve baŋa ittibâʿ etsin 
LUK.9.24*zîrâ kendỉ cânını kurtarmak isteyen ȯnủ telef eyleye ammâ kendỉ cânını benim içỉn telef eyleyen ȯnủ kurtara 
LUK.9.25*ne fâʾide olur âdama ki bütün dünyâyı kazana da kendỉ cânını telef eyleye ya kendỉ hasâretini çeke 
LUK.9.26*zîrâ bir kimse benden ya benim kelimâtımdan ʿârlanırsa İbnü'l-İnsân dahi kendỉniŋ ve Babasınıŋ ve kadîs melekleriŋ ʿizzetinde geldiḡi zamân ȯndan ʿârlanacakdır 
LUK.9.27*hakkan size dėrim ki bunda hâzır olanlardan baʿzısı melekût-ullahı görmeyince mevti tezevvuk etmeyeceklerdir 
LUK.9.28*Ve bu tekellümâtdan berỉ sekiz gün takrîben mürur etdikde Hazret-i ʿİsâ Betrusu ve Yuhannâyı ve Yaʿkûbu bilesince alıp namâz kılmak içỉn bir dağa çıkdı 
LUK.9.29*ve o namâz kılar iken dîdârınıŋ sîmâsı müteġayyir hem esvâbı ak ve berrâk oldu 
LUK.9.30*ve işte iki âdam ȯnuŋla söyleşirler idi yaʿnî Mûsâ ve İliyyâ 
LUK.9.31*ki ʿizzet ile görünüp Kuds-i Şerîfde itmâm ėdeceḡi serencâmınıŋ husûsunda söyleşirler idi 
LUK.9.32*bu kez Betrusu ve bile olanları uyku basdı idi ve uyandıkları zamân ȯnuŋ celâlini ve ol bilesince bulunan âdamları gördüler 
LUK.9.33*ve ol âdamlar ȯndan ayrılır iken Betrus Hazret-i ʿİsâya dėdi ki ya muʿallim bize bunda olmak íyỉdir • üç çerge kuralım birin saŋa ve birin Mûsâya ve birin İliyyâya zîrâ ne söylediḡini bilmezdi 
LUK.9.34*ammâ Betrus bunủ söyler iken bir bulut gelip ȯnları tazallül eyledi ve ȯnlar buluta girdiklerinde telâmîz korkdular 
LUK.9.35*ve bulutdan bir âvâz gelip Benim Sevgỉli Oğlum budur ȯnủ diŋleyiŋ dėdi 
LUK.9.36*ve ol âvâz işidilir iken Hazret-i ʿİsâ yalıŋız bulundu ȯnlar ise sükut etdiler ve gördüklerinden hîç bir nesneyi kimseye ol günlerde deyivėrmediler 
LUK.9.37*ve irtesi günde dağdan indiklerinden soŋra Hazret-i ʿİsâya istikbâle bir ʿazîm cemʿiyyet geldi 
LUK.9.38*ve işte halkdan bir âdam haykırıp dėdi ki ya muʿallim kerem eyle benim oğluma bak zîrâ biriciḡimdir 
LUK.9.39*ve işte cinn ȯnủ tutduğu gibi feryâd ėder ve cinn köpükmek mertebesine ȯnủ yırtar ve ȯnủ ezdikden soŋra gücüyle bırağır 
LUK.9.40*ve ben telâmîziŋe yalvardım ki ȯnủ kovalar ammâ kâdir olmadılar 
LUK.9.41*Hazret-i ʿİsâ dahi cevâb vėrip dėdi ki Ey iʿtikâdsız ve yaramaz tâʾife niçe bir yanıŋızda olayım ve size tahammül ėdeyim • oğluŋu buraya getỉr 
LUK.9.42*ve ol yaklaşır iken cinn ȯnủ çarpıp yırtdı ammâ Hazret-i ʿİsâ cinn-i nâpâki âzârladı ve oğlanı sağaldıp babasına teslîm eyledi 
LUK.9.43*bu kez hepsi Allah Teʿâlânıŋ ʿazametinden şaşırlar idi ve cümlesi Hazret-i ʿİsânıŋ etdiḡi nesnelere taʿaccüb ėder iken o kendỉ telâmîzine dėdi ki 
LUK.9.44*Bu kelimât kulaklarıŋıza vazʿ ėdiŋ zîrâ İbnü'l-İnsân âdamlarıŋ ellerine teslîm olunacakdır 
LUK.9.45*ammâ bu söz ȯnlara nâ-maʿlûm ve pûşîde idi şöyle ki aŋlamazlar idi ve ȯŋa bu sözüŋ husûsunda sormağa korkarlar idi 
LUK.9.46*ȯndan beynlerinde ȯnlarıŋ büyüḡü kim ola diyẻ mücâdele düşdü 
LUK.9.47*Hazret-i ʿİsâ dahi kalbleriniŋ fikrini görüp bir maʿsûmu aldı ve kendỉ yanında durġırdı 
LUK.9.48*ve ȯnlara dėdi ki Bu maʿsûmu benim ismim içỉn kabûl ėden beni kabûl ėder ve beni kabûl ėden beni göndereni kabûl ėder zîrâ cümleŋizden eŋ küçük olan eŋ büyük olacakdır 
LUK.9.49*bu kez Yuhannâ söz açıp dėdi ki ey muʿallim biz bir kişi gördük ki seniŋ ismiŋ ile cinnleri kovardı ve ȯnủ menʿ etdik zîrâ o bizim gibi saŋa tâbiʿ deḡildir 
LUK.9.50*ammâ Hazret-i ʿİsâ ȯŋa dėdi ki ȯŋa menʿ etmeŋ zîrâ bize zıdd olmayan tarafımızdadır 
LUK.9.51*Ve oldu ki yukarᵼya alınacak vakti tamâm olmağın kalkıp Kuds-i Şerîfe teveccüh eyledi 
LUK.9.52*ve öŋünce resûller gönderdi ki varıp ȯŋa tedârik görmek içỉn Samâriyelileriŋ bir kasabasına girdiler 
LUK.9.53*ammâ ȯnủ kabûl etmediler ol sebeble ki Kuds-i Şerîfe teveccüh ėderdi 
LUK.9.54*ve Yaʿkûb ve Yuhannâ nâm telâmîzi bunủ gördükde dėdiler ki ya rabb istermisin ki İliyyâ etdiḡi gibi diyelim ki gökden âteş ine ve ȯnları yaka 
LUK.9.55*ammâ o dönüp ve ȯnları âzârlayıp dėdi ki Siz ne rûhdan idiḡiŋizi bilmediŋiz 
LUK.9.56*zîrâ İbnü'l-İnsân âdamlarıŋ cânlarını helâk etmeḡe gelmedi ammâ ȯnları halâs etmeḡe geldi ȯndan bir ġayrı kasabaya vardılar 
LUK.9.57*ve vâkiʿ oldu ki ȯnlar yolda gider iken bir kimse ȯŋa dėdi ki ya rabb her nereye giderseŋ ben saŋa tâbiʿ olurum 
LUK.9.58*Hazret-i ʿİsâ dahi ȯŋa dėdi ki Dilkỉleriŋ inleri ve havâ kuşlarınıŋ yuvaları var ammâ İbnü'l-İnsânıŋ başı yasdanacak yeri bile yokdur 
LUK.9.59*ve bir ġayrıya gel baŋa tâbiʿ ol dėdikde ol dahi cevâb vėrip dėdi ki ya rabb baŋa icâzet vėr ki evvel varıp babamı gömeyim 
LUK.9.60*ammâ Hazret-i ʿİsâ ȯŋa dėdi ki Ko meyyitler meyyitleri gömsünler hemēn sen var melekût-ullahı işâʿa eyle 
LUK.9.61*ve bir ġayrı dahi ȯŋa dėdi ki ya rabb ben seniŋ ardınca giderim nihâyet baŋa destûr vėr ki evvel evimde olanlar ile helâlleşeyim 
LUK.9.62*ammâ Hazret-i ʿİsâ ȯŋa dėdi ki hîç kimse ki sabana el salmış iken ardına bakar melekût-ullaha müstahakk deḡildir ∞ 
LUK.10.1*Bundan soŋra rabb dahi ġayrı yetmiş kimseyi taʿyîn ėdip ȯnları ikişer ikişer öŋünce her varacağı şehre ve yere irsâl eyledi 
LUK.10.2*ve ȯnlara dėdi ki Gerçi hasâd büyük ammâ işçiler azdır ȯnuŋ içỉn Rabbü'l-Hasâda yalvarıŋ ki kendỉ hasâdına işçiler sala 
LUK.10.3*varıŋ işte ben sizi kuzủlar gibi kurdlar arasına gönderirim 
LUK.10.4*ne kėse ne yancık ne pâpûç taşımaŋ ve yolda kimseye selâm vėrmeŋ 
LUK.10.5*ve kanġı eve girmiş olursaŋız evvelâ bu eve selâm olsun deyiŋ 
LUK.10.6*ve eḡer orada bir ibn-i selâm var ise selâmıŋız ȯnuŋ üzerine konacakdır yoğise selâm size rücuʿ ėdecekdir 
LUK.10.7*ve ol evde neler var ise ȯnủ yeyip içip duruŋ zîrâ işçi kendỉ ecrine müstahakkdır ve evden eve göçmeŋ 
LUK.10.8*ve her ne şehre girmiş olursaŋız eḡer sizi kabûl ėderlerse öŋüŋüze ne konulursa ȯndan yeyiŋ 
LUK.10.9*ve içinde olan hastalara şifâ vėriŋ ve ȯnlara melekût-ullah size yaklaşdı deyiŋ 
LUK.10.10*ammâ kanġı şehre ki girmiş olursaŋız eḡer sizi kabûl etmezler ise ȯnuŋ sokâklarına çıkıp deyiŋ ki 
LUK.10.11*şehriniziŋ bize yapışan tozunu bile size silkeriz lakin bunủ biliŋ ki melekût-ullah size yaklaşdı 
LUK.10.12*ve size dėrim ki ol günde Sadomuŋ hâli ol şehriŋ hâlinden ziyâde mütehammil ola 
LUK.10.13*Vay saŋa Horazîn vay saŋa Beyt-Saydâ zîrâ sende vâkiʿ olan muʿcizât Sûr ve Saydâda vâkiʿ olmuş olsalar idi çokdan çuvâl ve külde yatıp tevbe ėderler idi 
LUK.10.14*ȯnuŋ içỉn yevmi'd-dînde Sûr ve Saydânıŋ hâli siziŋ hâliŋizden ziyâde mütehammil ola 
LUK.10.15*ve sen ey Kefarnahûm ki göḡe dek merfûʿ olduŋ cehenneme dek mehbût olasın 
LUK.10.16*sizi diŋleyen beni diŋler ve sizi tahkîr ėden beni tahkîr ėder ve beni tahkîr ėden beni irsâl ėdeni tahkîr ėder 
LUK.10.17*bu kez ol yetmiş kişi sürur ile ʿavdet ėdip dėdiler ki ya rabb cinnler bile seniŋ ismiŋ ile bize itâʿat etdiler 
LUK.10.18*ol dahi ȯnlara dėdi ki Ben gökden yıldırım gibi şeytânıŋ düşdüḡünü görürdüm 
LUK.10.19*işte ben size yılanlara ve ʿakreblere basmağa ve düşmanıŋ cümle kuvveti üzerine hükûmet vėrdim ve hîç bir şey size zarar etmeyecekdir 
LUK.10.20*lakin cinnler size inkıyâd etdiklerinden mesrûr olmaŋ ammâ adlarıŋız gökde yazıldığından mesrûr oluŋ 
LUK.10.21*hemēn ol sâʿatde Hazret-i ʿİsâ rûh ile tehellül ėdip dėdi ki Ey semavât ve arzıŋ Rabbi Baba saŋa hamd ve sipâs ėderim ki bu nesneleri hükemâ ve fuhemâdan ihfâ ve ȯnları etfâle keşf etdiŋ • belî ey Baba zîrâ murâdıŋ bu idi 
LUK.10.22*Babamdan baŋa her şey teslîm olundu ve Oğul kimdir Babadan ġayrı kimse bilmez ve Baba kimdir Oğuldan ġayrı ve Oğul ȯŋa keşf etmek istemiş olandan ġayrı bilmez 
LUK.10.23*ve telâmîze teveccüh ėdip ȯnlara başkaca dėdi ki Ne mutlu ol gözlere ki gördüḡüŋüz nesneleri görürler 
LUK.10.24*zîrâ size dėrim ki çok enbiyâ ve mülûk hâlen gördüḡüŋüz nesneleri görmek istediler ammâ görmediler ve hâlen işitdiḡiŋiz nesneleri işitmek istediler ammâ işitmediler 
LUK.10.25*O zamân bir fakîh kalkıp ȯnủ imtihân ėdip ey muʿallim ne etmeliyim ki ebedî hayâta mâlik olayım dėdi 
LUK.10.26*Hazret-i ʿİsâ dahi ȯŋa dėdi ki şerîʿatda ne yazılmışdır nice okursun 
LUK.10.27*o da cevâb vėrip dėdi ki Allah Teʿâlâ Rabbiŋi bütün kalbiŋden ve bütün cânıŋdan ve bütün tâkatiŋden ve bütün fikriŋden sevesin ve karîbiŋi dahi kendỉŋi gibi sevesin 
LUK.10.28*ol dahi ȯŋa dėdi ki doğru cevâb vėrdiŋ bunủ eyle ve yaşayasın 
LUK.10.29*ve o kendỉyi tasdîk etmek isteyip Hazret-i ʿİsâya dėdi ki ya karîbim kimdir 
LUK.10.30*Hazret-i ʿİsâ dahi cevâb vėrip dėdi ki Bir âdam Kuds-i Şerîfden Erîhâya gider iken harâmîlere râst geldi ki ȯnủ soyup yaraladıkdan soŋra gitdiler ve ȯnủ nîmcân bırakdılar 
LUK.10.31*ve ittifâkan bir imâm ol yoldan inip ȯnủ gördükde karşᵼsından geçdi 
LUK.10.32*ve kezalik bir Levî ol yere geldikde ȯnủ gördüḡü gibi karşᵼsından geçdi 
LUK.10.33*ammâ bir Samâriyeli yolda giderken ȯnuŋ yanına geldi ve ȯnủ görüp ȯŋa acıdı 
LUK.10.34*ve yanaşıp zeytûn yağı ve şarâb taktîr ėderek yaralarını sardı ȯndan ȯnủ kendỉ merkebine bindirip ve hâna götürüp tîmâr etdi 
LUK.10.35*ve irtesi gün gitdiḡi zamânda iki dînâr çıkarıp ve ȯnları hân sâhibine vėrip ȯŋa dėdi ki bunủ gözet ve her neyi ki ziyâde harc ėderseŋ benim ʿavdetimde saŋa edâ ėderim 
LUK.10.36*pes ol üçden kanġısı harâmîlere râst geleniŋ karîbi idiḡini sanırsın 
LUK.10.37*o da dėdi ki ol ȯŋa şefkat ėden kimesne ve Hazret-i ʿİsâ ȯŋa dėdi ki var sen dahi böyle eyle 
LUK.10.38*Ve ȯnlar yolda iken vâkiʿ oldu ki Hazret-i ʿİsâ bir kasabaya girdi ve Martâ nâm bir hâtûn ȯnủ evine kabûl eyledi 
LUK.10.39*ve ȯnuŋ Meryem nâm bir kız karındaşı var idi ki Hazret-i ʿİsânıŋ ayaklarında oturup kelâmını diŋler idi 
LUK.10.40*Martâ ise niçe hizmetlere mukayyed olup geldi ve dėdi ki ya rabb hîç eksiḡiŋ yokmu ki kız karındaşım beni hizmetde yalıŋız kodu • ȯŋa dė ki baŋa yârdım eyleye 
LUK.10.41*ammâ Hazret-i ʿİsâ ȯŋa cevâb vėrip dėdi ki hey Martâ Martâ sen zahmet çekip niçe şeyler içỉn bî-huzûr olursun 
LUK.10.42*ammâ ancak bir şey lâzımdır Meryem ol íyỉ nasîb ihtiyâr eyledi ki ȯndan nezʿ olunmaz ∞ 
LUK.11.1*Ve Hazret-i ʿİsâ bir yerde namâz kılıp ferâġat etdikden soŋra telâmîzinden birisi ȯŋa dėdi ki ya rabb bize namâz kılmağı öḡret nice ki Yuhannâ dahi kendỉ mürîdlerine öḡretdi 
LUK.11.2*ol dahi ȯnlara dėdi ki namâz kıldığıŋız zamân deyiŋ ki Ey semavâtda olan Babamız ismiŋ mukaddes olsun melekûtuŋ gelsin gökde icrâ olunduğu gibi arzda dahi murâdıŋ icrâ olunsun 
LUK.11.3*her günki etmeḡimizi bize gün-be-gün vėr 
LUK.11.4*ve bize günâhlarımızı bağışla zîrâ biz dahi cümle bize suçlu olanlara bağışlarız ve bizi iğvâya salma ammâ habîsden bizi halâs eyle 
LUK.11.5*ȯndan ȯnlara dėdi ki Araŋızda kim var ki bir dostu ola ve bu dost ȯŋa nısfü'l-leylde varıp diye ki ey dostum baŋa üç etmek ödünc vėr 
LUK.11.6*zîrâ bir yolcu baŋa geldi ve öŋüne koyacağım nesne yokdur 
LUK.11.7*ve ol kimse içerỉden cevâb vėrip baŋa sıklet vėrme artık kapᵼ kapandı ve maʿsûmlarım benim ile döşekde yatıyor ben kalkıp saŋa vėremem dėrse de 
LUK.11.8*ben size dėrim ki dostu olduğu içỉn kalkıp vėrmediḡi takdîrce sıklet vėrdiḡi içỉn ȯŋa kalkıp ȯŋa ne kadar lâzım olursa vėre 
LUK.11.9*ben dahi size dėrim ki İsteyiŋ de size vėrile arayıŋ de bulasız kakıŋ de size açıla 
LUK.11.10*zîrâ her isteyen alır ve arayan bulur ve kakana açılır 
LUK.11.11*Ve araŋızda kanġı baba var ki oğlu ȯndan etmek istese ȯŋa bir taş vėre yâhûd bir balık istese de ȯŋa balık yerine bir yılan vėre 
LUK.11.12*yâhûd oğlu bir yumurta istese de babası ȯŋa bir ʿakreb vėre 
LUK.11.13*imdi çün siz ki şerîrsiŋiz oğullarıŋıza íyỉ bahşîşler vėrmek bilirsiŋiz ya semavâtda olan Babaŋız ȯndan dileyene ne kadar ziyâde Rûhü'l-Kudsü vėrecekdir 
LUK.11.14*Ve Hazret-i ʿİsâ bu kez dilsiz olan bir cinni kovdukda vâkiʿ oldu ki şeytân çıkdığı gibi ol dilsiz söyledi ve halk dahi taʿaccüb eyledi 
LUK.11.15*ammâ ȯnlardan baʿzısı dėdiler ki o cinnleri cinn başı Bâʿalzebûluŋ vesîlesiyle kovar 
LUK.11.16*ve ġayrılar ȯnủ imtihân ėderek ȯndan gökden bir ʿalâmet istediler 
LUK.11.17*ammâ o efkârlarını bilip ȯnlara dėdi ki Her muzâddet üzere olan memleket harâb olur ve her muzâddet üzere olan hâne yıkılır 
LUK.11.18*böyle dahi eḡer şeytân muzâddet üzere ise ȯnuŋ memleketi nice dayanabilir zîrâ siz dėrsiŋiz ki ben cinnleri Bâʿalzebûluŋ vesîlesiyle kovarım 
LUK.11.19*ve eḡer ben cinnleri Bâʿalzebûluŋ vesîlesiyle kovarsam oğullarıŋız dahi ȯnları kimiŋ vesîlesiyle kovarlar ȯnuŋ içỉn ȯnlar hâkimleriŋiz olurlar 
LUK.11.20*ammâ eḡer ben cinnleri Allahıŋ yediyle kovarsam imdi melekût-ullah size vâsıl oldu 
LUK.11.21*Bir keskin silâhlı âdam kendỉ sarâyını bekler iken ȯnuŋ mâmeleki selâmetdedir 
LUK.11.22*ammâ eḡer ȯndan keskin kimse üzerine gelip ȯnủ basarsa o ȯnuŋ istinâd etdikleri cümle silâhını alıp ġanîmelerini paylaşdırır 
LUK.11.23*benim ile olmayan baŋa zıdd dır ve benim ile devşirmeyen perîşân ėder 
LUK.11.24*Cinn-i nâpâk bir âdamdan çıkdığı zamân kuru yerlerde dolaşıp râhat arar ve bulmamağla dėr ki varayım çıkdığım evime döneyim 
LUK.11.25*ve gelip ȯnủ silinmiş ve müzeyyen bulur 
LUK.11.26*o zamân varıp kendỉden habîs yedi rûhu bilesince alır ȯnlar dahi oraya girip mekân tutmağla ol kişiniŋ soŋraki hâli evvelkisinden beter olur 
LUK.11.27*Ve oldu ki bu nesneleri söyler iken cemʿiyyetden bir ʿavrat âvâz kaldırıp ȯŋa dėdi ki ne mutlu seni haml ėden karına ve seni emziren memelere 
LUK.11.28*o ise dėdi ki yok belki ne mutlu Kelâm-Ullahı diŋleyip hıfz ėdenlere 
LUK.11.29*ȯndan halk izdihâm üzere oldu ki Hazret-i ʿİsâ dėmeḡe başladı ki Bu şerîr tâʾife bir ʿalâmet ister ammâ ȯnlara Yûnus peyġamberiŋ ʿalâmetinden ġayrı ʿalâmet vėrilmeye 
LUK.11.30*zîrâ Yûnus Nînevâ ahâlîsine ʿalâmet olduğu gibi İbnü'l-İnsân dahi bu tâʾifelere ʿalâmet ola 
LUK.11.31*cenûbuŋ melikesi yevmi'd-dînde bu tâʾifeniŋ âdamlarıyla ihyâ olunup bu âdamları ilzâm eyleye zîrâ o Süleymânıŋ hikmetini diŋlemek içỉn arzıŋ akâsîsinden geldi ve işte bunda Süleymândan ziyâde var 
LUK.11.32*Nînevâ ahâlîsi yevmi'd-dînde bu tâʾife ile ihyâ olunup ȯnları ilzâm eyleyeler zîrâ ȯnlar Yûnusuŋ mevʿizesiyle tevbe etdiler ve işte bunda Yûnusdan ziyâde var 
LUK.11.33*Ve hîç kimse bir çırâğ yakdıkda ȯnủ gizli yere veyâ kîle altına komaz ammâ şamʿdâna kor ki duhûl ėdenler aydınlığı göreler 
LUK.11.34*bedeniŋ çırâğı gözdür ve eḡer gözüŋ sâfi ise cümle bedeniŋ münevver olur ammâ eḡer gözüŋ müşevveş ise cümle bedeniŋ dahi karaŋlı olur 
LUK.11.35*pes sakın ki sende olan nûr karaŋlık olmaya 
LUK.11.36*imdi eḡer bütün bedeniŋ münevver olup ber-cüzʾî karaŋlı deḡil ise bütün münevver olur ol vechile ki çırâğ kendỉ ziyâsı ile saŋa aydınlık ėder 
LUK.11.37*Ve Hazret-i ʿİsâ söyler iken bir Ferîsî ȯŋa yalvardı ki gelip evinde öyle taʿâmını yeye ol dahi girip sofraya oturdu 
LUK.11.38*ve Ferîsî görüp ki taʿâmdan evvel yunmadı idi taʿaccüb etdi 
LUK.11.39*ve rabb ȯŋa dėdi ki Siz Ferîsîler tasıŋ ve sahânıŋ taşrasını temîz ėdersiŋiz ammâ içiŋiz pür iġtisâb ve şirretdir 
LUK.11.40*ey ʿakılsızlar zâhiri yapan bâtını dahi yapmadı mı 
LUK.11.41*imdi varıŋızı sadakaya vėriŋ de işte her şeyiŋiz pâk ola 
LUK.11.42*ammâ vay size ey Ferîsîler zîrâ siz naʿneʿ ve sedef otunuŋ ve envâʿ-i sebzevâtıŋ ʿöşrünü edâ ėdersiŋiz ammâ hükmü ve muhabbet-ullahı fevt ėdersiŋiz • bu nesneleri ėdip ȯnları bırakmamak gerek idiŋiz 
LUK.11.43*Vay size ey Ferîsîler zîrâ siz kenîsalarda sedirleri ve çârşᵼlarda selâmlanmağı seversiŋiz 
LUK.11.44*Vay size ey mürâʾî kâtibler ve Ferîsîler zîrâ siz şul mezârlar gibisiŋiz ki belli olmayıp üzerinde gezen âdamlar ȯnları bilmezler 
LUK.11.45*o zamân fukahâdan biri cevâb vėrip ȯŋa dėdi ki ya muʿallim sen bu şeyleri söylemekle bize sitem ėdersin 
LUK.11.46*Hazret-i ʿİsâ dahi dėdi ki Vay size dahi ey fukahâ zîrâ siz insânlara güçle götürülür yükler tahmîl ėdersiŋiz ve siz ol yüklere parmaklarıŋızıŋ birisi ile dokunmazsıŋız 
LUK.11.47*Vay size zîrâ siz enbiyânıŋ türbelerini yaparsıŋız ve babalarıŋız ȯnları öldürdüler 
LUK.11.48*hakkan ki babalarıŋızıŋ ʿamellerine şehâdet ėdip kâʾilsiŋiz zîrâ ȯnlar enbiyâyı öldürdüler ve siz dahi ȯnlarıŋ türbelerini yaparsıŋız 
LUK.11.49*ȯnuŋ içỉn hikmet-ullah dahi dėdi ki ben ȯnlara enbiyâ ve resûller irsâl ėdeyim ȯnlar dahi kimini katl kimini ıtrâd ėderler 
LUK.11.50*tâ ki dünyâ temellenelden berỉ dökülen cümle enbiyânıŋ kanı bu tâʾifeden gerỉ taleb oluna 
LUK.11.51*Hâbil kanından tâ mezbah ile heykel arasında öldürülen Zekeriyânıŋ kanına varınca • hakkan size dėrim ki bu tâʾifeden gerỉ taleb olunacakdır 
LUK.11.52*Vay size ey fukahâ zîrâ ʿilmiŋ miftâhını kaldırdıŋız böyle ise siz kendỉleriŋiz girmediŋiz ve girenlere mâniʿ olduŋuz 
LUK.11.53*ve Hazret-i ʿİsâ bu nesneleri ȯnlara söyler iken kâtibler ve Ferîsîler ȯnủ ziyâdesiyle ibrâm ėdip niçe husûs içỉn ağzını aramağa başladılar 
LUK.11.54*ve ȯŋa ġaraz ėdip ağzından bir şey avlamağa istediler ki ȯnủ kovlayalar ∞ 
LUK.12.1*Bu esnâda hisâba gelmez halk cemʿ oldular şul mertebeye ki birbirilerin pâymâl ėderlerdi ve Hazret-i ʿİsâ kendỉ telâmîzine söylemeḡe başladı ki Evvelâ Ferîsîleriŋ hamîrinden yaʿnî riyâdan sakınıŋ 
LUK.12.2*hîç bir örtülmüş nesne yokdur ki açılmaya ve gizli nesne yokdur ki maʿlûm olmaya 
LUK.12.3*ȯnuŋ içỉn her ne ki karaŋlıkda söylemiş olursaŋız aydınlıkda işidilir ve her ne ki halvetlerde kulağa söylemiş olursaŋız evleriŋ damlarında nidâ olunacakdır 
LUK.12.4*pes ey dostlarım size dėrim ki bedeni öldürenlerden korkmaŋ ki bundan ziyâde nesne etmeḡe kâdir deḡiller 
LUK.12.5*ammâ size göstereyim kimden korkmalısıŋız ȯndan korkuŋ ki öldürdükden soŋra cehenneme bırakmağa hükmü var • hakkan dėrim size ki ȯndan korkasıŋız 
LUK.12.6*pes serçe kuşu iki mankıra satılmaz mı yine de Allah katında ȯnlardan hîç birisi ferâmûş olunmaz 
LUK.12.7*belki başıŋızıŋ kılları bile sayılmışdır imdi korkmaŋ siz niçe serçe kuşlarından efdalsiŋiz 
LUK.12.8*ve size dėrim ki Kim beni âdamlar öŋünde ikrâr ėderse İbnü'l-İnsân dahi Allahıŋ melekleri öŋünde ikrâr ėdecekdir 
LUK.12.9*ammâ kim beni âdamlar öŋünde inkâr ėderse Allahıŋ melekleri öŋünde inkâr olunacakdır 
LUK.12.10*ve her kim İbnü'l-İnsân üzerine bir söz söylemiş olursa ȯŋa ʿafv oluna ammâ Rûh-Ullah üzerine {küfür} söyleyene ʿafv olunmaya 
LUK.12.11*pes sizi cemâʿatler ve hâkimler ve sultânlar öŋüne götürdükleri zamân ihticâcıŋız içỉn nice ya ne cevâb vėreceḡiŋize yâhûd ne diyeceḡiŋize meşġûl olmaŋ 
LUK.12.12*zîrâ Rûhü'l-Kudüs hemēn o sâʿatde size ne diyeceḡiŋizi öḡrede 
LUK.12.13*Bu kez cemʿiyyetden bir kimse ȯŋa dėdi ki ya muʿallim karındaşıma ısmarla ki benim ile mîrâsı paylaşa 
LUK.12.14*ammâ o dėdi ki bireh âdam beni üzeriŋize kâdı ya kassâm kim nasb eyledi 
LUK.12.15*ȯndan ȯnlara dėdi ki bakıŋ ve tamaʿdan sakınıŋ zîrâ bir kimseniŋ hayâtı kendỉ mâmelekiniŋ kesretine menût deḡildir 
LUK.12.16*ve ȯnlara bir temsîl söyleyip dėdi ki Bir zengîn âdamıŋ çiftliḡi ziyâdesiyle mahsûldâr olmuş idi 
LUK.12.17*ve kendỉ kendỉye dėdi ki ne eyleyeyim zîrâ mahsûlümü koyacak yerim yok 
LUK.12.18*ȯndan dėdi ki bunủ ėdeyim ki anbârlarımı bozup dahi büyüklerini yapıp oraya cemîʿ mahsûlâtımı ve mâmelekimi koyayım 
LUK.12.19*ve cânıma diyeyim ki ey cân niçe yıla dek vâfir zahîreŋ var râhat ėt ye {iç} sefâ eyle 
LUK.12.20*ammâ Allah Teʿâlâ ȯŋa dėdi ki bireh ʿakılsız bu gėce cânıŋ senden taleb oluna ya tedârik etdiḡiŋ şeyler kimiŋ olur 
LUK.12.21*ȯnuŋ gibidir ol kimesne ki kendỉye hazîne saklaya ve Allah ʿindinde ġanî olmaya 
LUK.12.22*ve telâmîzine dėdi ki Ȯnuŋ içỉn size dėdim ki siz nefsiŋiz içỉn ne yeyelim ve bedeniŋiz içỉn ne gíyelim diyẻ meşġûl olmaŋ 
LUK.12.23*nefs taʿâmdan ve beden libâsdan evlâdır 
LUK.12.24*kuzġunlara bakıŋ ki ekmezler ve biçmezler ve mahzen ve anbârları yokdur yine de Allah Teʿâlâ ȯnları besler • siz ise kuşlardan ne kadar efdalsiŋiz 
LUK.12.25*ve sizden kendỉ ihtimâmı ile endâmına bir zirâʿ katmağa kim kâdirdir 
LUK.12.26*pes eḡer ednâ şeye kâdir deḡilseŋiz bâkî nesnelere niçỉn meşġûl olursuŋuz 
LUK.12.27*zanbâklara bakıŋ nice biterler ȯnlar zahmet çekmezler ve eḡirmezler ammâ size dėrim ki Hazret-i Süleymân bile kendỉniŋ cümle fahriyle bunlarıŋ birisi gibi gíyinmiş deḡil idi 
LUK.12.28*pes çün Allah Teʿâlâ bugün çayırda bulunan ve yarın furûna bırakılan otu böyle ilbâs ėder ya sizi ey îmânı kalîller ne kadar ziyâde ilbâs ėdecekdir 
LUK.12.29*İmdi siz ne yeyelim ya ne içelim diyẻ aramaŋ ve o kaydında olmaŋ 
LUK.12.30*zîrâ halk-ı ʿâlem bu cümle nesnelere mukayyeddir ammâ Babaŋız bilir ki bu nesnelere muhtâcsıŋız 
LUK.12.31*imdi melekût-ullahı arayıŋ ve bu cümle nesneler size katıla 
LUK.12.32*Ey küçük sürű korkma zîrâ Babaŋızıŋ murâdıdır ki size melekûtu vėre 
LUK.12.33*mâmelekiŋizi satıŋ ve sadaka vėriŋ ve eskimez kėseler hem gökde bir hazîne kendỉleriŋize tedârik eyleyiŋ ki hîç eksilmez ve hırsız oraya yetişmez hem güve bozmaz 
LUK.12.34*zîrâ hazîneŋiz olduğu yerde kalbiŋiz dahi ȯndadır 
LUK.12.35*Miyânıŋız kuşanmış ve çırâğlarıŋız efrûhte olsun 
LUK.12.36*ve ol kimselere müşâbih oluŋ ki efendileriniŋ düḡünden ʿavdet etmesine muntazırlardır tâ ki gelip kakdığı gibi ȯŋa açalar 
LUK.12.37*ne mutlu ol kullara ki ȯnları efendi geldiḡi zamân uyanık bula • hakkan size dėrim ki dâmen-dermiyân ėdip ve ȯnları sofraya oturdup ve gelip ȯnlara hizmet eyleye 
LUK.12.38*ve eḡer ikinci ya üçüncü nöbetde gelip ȯnları bu hâlde bulursa ne mutlu ol kullara 
LUK.12.39*pes bunủ biliŋ ki eḡer ev sâhibi hırsızıŋ ne sâʿatde geleceḡini bileydi uyanık durup evini deldirmezdi 
LUK.12.40*ȯnuŋ içỉn siz dahi hâzır oluŋ zîrâ İbnü'l-İnsân sanmadığıŋız sâʿatde gelecekdir 
LUK.12.41*Betrus dahi ȯŋa dėdi ki ya rabb bu temsîli bize mi yohsa cümlesine mi söylersin 
LUK.12.42*ve rabb dėdi ki Kimdir ol sâdık ve ʿakıllı kethüdâ ki ȯnủ efendisi kendỉ ev halkı üzerine nasb etdi ki ȯnlara vaktince taʿyînâtını vėre 
LUK.12.43*ne mutlu ol hizmetkâra ki efendisi geldiḡi zamân ȯnủ böyle etmede bula 
LUK.12.44*hakkan size dėrim ki o ȯnủ cümle emvâli üzerine nasb eyleye 
LUK.12.45*ammâ ol hizmetkâr kendỉ kalbinde benim efendim geç gelir dėse ve hizmetkârları hem halâyıkları döḡmeḡe ve yeyip içip sarhoş olmağa başlasa 
LUK.12.46*ol hizmetkârıŋ efendisi ummadığı günde ve bilmediḡi sâʿatde geldikde ȯnủ iki şakk ėdip nasîbini küffâr ile vėrecekdir 
LUK.12.47*pes ol hizmetkâr ki efendisiniŋ murâdını bilir ammâ tedârik görmeyip murâdı üzere ʿamel etmedi muhkem darb olunacakdır 
LUK.12.48*ammâ bilmeyen köteḡe müstahakk nesne ėderse az döḡülecekdir zîrâ kime çok vėrildi ise ȯndan çok taleb olunur ve kimiŋ yanında çok emânet konuldu ise ȯndan dahi ziyâde taleb oluna 
LUK.12.49*Ben arza âteş bırakmağa geldim ve ne isterim eḡer şimden soŋra tutuşdu 
LUK.12.50*imdi ben bir maʿmûdiyye ile müteʿammid olacak'ım ve tâ tamâm olunca ne kadar sıkılırım 
LUK.12.51*siz zann ėdersiŋiz ki ben yerde barışık etmeḡe geldim öyle deḡil • size dėrim ki hemēn şıkâk etmeḡe geldim 
LUK.12.52*zîrâ bundan soŋra bir evde bulunan beş kişi tenâzuʿ ėdip üçü ikisine karşᵼ ve ikisi üçüne karşᵼ olalar 
LUK.12.53*baba oğlu ile ve oğlu babasıyla ana kız ile ve kız ana ile kayın ana gelini ile ve gelin kayın anası ile çekişeler 
LUK.12.54*ve dahi cemʿiyyetlere dėdi ki Mağribden kalkan bulutu gördüḡüŋüz zamân fi'l-hâl yağmur gelir dėrsiŋiz hem de böyle olur 
LUK.12.55*ve lodos esdiḡini gördüḡüŋüzde harâret olacakdır dėrsiŋiz ve olur 
LUK.12.56*ey mürâʾîler semâ ve arzıŋ gösterişini seçersiŋiz ya bu vakti nice seçemezsiŋiz 
LUK.12.57*ve niçỉn kendỉleriŋizden hakk olanı seçemezsiŋiz 
LUK.12.58*Hasmıŋ ile hâkime varıp gider iken ȯndan kurtulmak bâbında bezl-i ihtimâm eyle tâ ki seni kâdıya sürükleyip kâdı seni ʿasesiŋ eline vėrmeye ʿases dahi seni zindâna bırakmaya 
LUK.12.59*ben saŋa dėrim ki sen tâ soŋ mankırı edâ etmeyince çıkamazsın ∞ 
LUK.13.1*Hemēn ol vakitde baʿzılar gelip Celîllilerden ötürű haber vėrdiler ki Pilatus ȯnlarıŋ kanını zebîhaları ile karışdırdı idi 
LUK.13.2*ve Hazret-i ʿİsâ cevâb vėrip ȯnlara dėdi ki Sanırmısıŋız ki ol Celîlliler bu nesneleri çekdikleri içỉn cümle Celîllilerden ziyâde günâhkârlar idi 
LUK.13.3*böyle deḡil size dėrim ki eḡer siz tevbe etmezseŋiz hepiŋiz böyle helâk olursuŋuz 
LUK.13.4*yâhûd ol onsekiz ki üzerlerine Sîlohânıŋ kullesi düşmekle ȯnları öldürdü cümle Kuds-i Şerîfiŋ sâkinlerinden ziyâde günâhkâr idiḡini sanırmısıŋız 
LUK.13.5*size dėrim ki böyle deḡil ammâ eḡer tevbe etmezseŋiz hepiŋiz böyle helâk olursuŋuz 
LUK.13.6*ȯndan bu temsîli söyledi ki Bir âdam kendỉ bâğında bir incîr ağacını dikdi idi ve gelip yemiş aradı da bulmamağla 
LUK.13.7*bâğbâna dėdi ki işte üç yıldır ki gelip bu incîr ağacında yemiş arayıp bulamam ȯnủ kes niçỉn yeri hâsılsız tutar 
LUK.13.8*ammâ o cevâb vėrip ȯŋa dėdi ki efendim bu yıl dahi dursun tâ ki etrâfını kazıp gübre koyayım 
LUK.13.9*yemiş vėrirse hoş vėrmezse soŋra ȯnủ kes 
LUK.13.10*Bu kez Hazret-i ʿİsâ sebt gününde kenîsalarıŋ birisinde taʿlîm ėderdi 
LUK.13.11*ve işte orada bir ʿavrat var idi ki on sekiz yıldan berỉ zaʿyıflık cinni ile mübtelâ ve münhanî olup hîç başın kaldıramadı 
LUK.13.12*Hazret-i ʿİsâ dahi ȯnủ görüp yanına çağırdı ve ȯŋa dėdi ki ey ʿavrat sen hasteliḡiŋden kurtulduŋ 
LUK.13.13*ve üzerine ellerini koduğu gibi doğruladı hem el-hamdelle dėdi 
LUK.13.14*ammâ kenîsa başı Hazret-i ʿİsâ sebt gününde şifâ vėrdiḡine incinip cemâʿate dėdi ki iş görmek içỉn altı gün var • ȯnlarda geliŋ ve şifâ buluŋ ammâ sebt gününde gelmeŋ 
LUK.13.15*imdi Hazret-i ʿİsâ ȯŋa cevâb vėrip dėdi ki Ey münâfık sizden her biriŋiz sebt gününde kendỉ öküzünü ya eşeḡini yemlikden çözüp suvarmağa götürmez mi 
LUK.13.16*ve bunủ ki İbrâhîmiŋ kızı iken Şeytân ȯnủ on sekiz yıl bağlı tutardı sebt gününde bu bağdan çözmek gerekmezmi idi 
LUK.13.17*bunủ deyince cümle muʿârızları utandılar bütün cemâʿat ise ȯnuŋ etdiḡi hasenâtdan sevinirler idi 
LUK.13.18*ȯndan Hazret-i ʿİsâ dėdi ki Melekût-ullah neye beŋzer ve ȯnủ neye beŋzedeyim 
LUK.13.19*o bir hardal dânesine beŋzer ki ȯnủ bir âdam alıp kendỉ bâğçesine bırakdı soŋra bitip bir büyük ağaca döndü ve havâ kuşları dallarına kondular 
LUK.13.20*ve tekrâr dėdi ki Melekût-ullahı neye beŋzedeyim 
LUK.13.21*o bir mâyaya beŋzer ki ȯnủ bir karı alıp üç kîle unuŋ içine bırağır tâ ki hep mâyalana 
LUK.13.22*ȯndan soŋra şehirleri ve kasabaları dolaşıp taʿlîm ėderek Kuds-i Şerîfe revâne olurdu 
LUK.13.23*ve bir kimse ȯŋa ya rabb halâs bulanlar azmıdır dėdi 
LUK.13.24*ol dahi ȯnlara dėdi ki Dar kapᵼdan girmeḡe çalışıŋ zîrâ ben size dėrim çoğu girmek isteyeler ammâ kâdir olmayalar 
LUK.13.25*ve ev sâhibi kalkıp kapᵼyı kapadıkdan soŋra o zamân siz taşrada durup ve kapᵼyı kakmağa başlayıp ya rabb ya rabb aç bize diyesiz o ise size cevâb vėrip ben neredensiŋiz bilmem diye 
LUK.13.26*o zamân dėmeḡe başlayasız ki biz seniŋ huzûruŋda yedik ve içdik ve sen dahi sokâklarımızda taʿlîm etdiŋ 
LUK.13.27*o ise diye ki ben size dėrim ki sizi neredensiŋiz bilmem • ey cümleŋiz ki zulm ėdersiŋiz benden ırak oluŋ 
LUK.13.28*ve siz İbrâhîmiŋ ve İshâkıŋ ve Yaʿkûbuŋ ve cümle enbiyânıŋ melekût-ullahda ikâmet ėtmesini ve siziŋ taşraya ıtrâd olunmaŋızı gördüḡüŋüz vakit ağlayış ve dişler kıcırdaması olacakdır 
LUK.13.29*ve maşrık ve mağrib ve şimâl ve cenûbdan gelenler melekût-ullahda oturalar 
LUK.13.30*ve işte soŋrakiler var ki evvelkiler olalar ve evvelkiler var ki soŋrakiler olalar 
LUK.13.31*Hemēn ol günde baʿzı Ferîsîler gelip ȯŋa dėdiler ki var buradan zîrâ Hirodes seni öldürmek ister 
LUK.13.32*ol dahi ȯnlara dėdi ki Varıŋ ve ol dilkỉye deyiŋ ki işte ben cinnleri kovarım ve bugün ve yarın şifâları itmâm ėdip üçüncü günde işim biter 
LUK.13.33*nihâyet bugün ve yarın ve öbűr gün gezmeliyim zîrâ kâbil deḡildir ki bir peyġamber Kuds-i Şerîfiŋ taşrasında helâk ola 
LUK.13.34*Yerûşâlîm Yerûşâlîm ki enbiyâyı öldürürsün ve saŋa irsâl olanları tercîm ėdersin kaç kerre oğullarıŋı tavuk kendỉ pilîçlerini kanadları altına devşirdiḡi gibi devşirmek ister idim ve siz istemediŋiz 
LUK.13.35*işte beytiŋiz size harâb kalır • hakkan size dėrim ki beni görmeyeceksiz tâ ol zamân gelinceye dek ki siz ism-i Rabb ile gelen mütebârek olsun diyesiz ∞ 
LUK.14.1*Ve vâkiʿ oldu ki Ferîsî başılarından birisiniŋ evine sebt gününde yemek yemeḡe geldiḡi zamân ȯnlar ȯnủ tecessüs ėderler idi 
LUK.14.2*ve işte bir müsteskî âdam ȯnuŋ öŋünde idi 
LUK.14.3*ve Hazret-i ʿİsâ fakîhlere ve Ferîsîlere söylemeḡe başlayıp sebt gününde bir kimseye şifâ vėrmek câʾizmidir dėdi 
LUK.14.4*ȯnlar ise sükut etdiler o zamân ol hastaya yapışıp ve ȯnủ sağaldıp salıvėrdi 
LUK.14.5*ȯndan söz açıp ȯnlara dėdi ki Sizden kim var ki eşeḡi ya öküzü kuyuya düşe de ȯnủ tez sebt gününde taşraya çıkarmaya 
LUK.14.6*ȯnlar ise ȯŋa bu nesnelere hilâfen bir cevâb vėrmeḡe kâdir olmadılar 
LUK.14.7*ve Hazret-i ʿİsâ daʿvet olunanlarıŋ sedirler seçdiklerini görmekde bu temsîli söyleyip dėdi ki 
LUK.14.8*Bir kimse seni düḡüne daʿvet ėderse sedire geçip oturma • ihtimâldir ki ol kimse senden ekremi daʿvet etmiş ola 
LUK.14.9*ve seniŋle ȯnủ da daʿvet ėden gelip saŋa bu âdama yer vėr diyẻ tenbîhden soŋra sen ʿayblanıp aşağadaki yeri tutmağa başlayasın 
LUK.14.10*ammâ daʿvet olduğuŋ zamân var aşağadaki yerde otur tâ seni daʿvet ėden gelip saŋa ey dostum dahi yukarᵼda otur deyince o zamân seniŋ ile oturanlarıŋ huzûrunda saŋa iʿzâz oluna 
LUK.14.11*zîrâ her yücelenen alçaklana ve her alçaklanan yücelene 
LUK.14.12*ve ȯnủ daʿvet ėden kimseye dėdi ki Sen bir öyle ya ahşâm taʿâmını hâzır etdiḡiŋ zamân dostlarıŋı karındaşlarıŋı ve hısımlarıŋı ve zengîn koŋşularıŋı daʿvet etme tâ ȯnlar dahi seni nöbetce daʿvet ėdip saŋa mükâfât olunmaya 
LUK.14.13*ammâ ziyâfet etdiḡiŋ zamân dilencileri ve çolakları ve topalları ve körleri daʿvet eyle 
LUK.14.14*ve saʿîd olasın zîrâ ȯnlar saŋa mükâfât etmeḡe kâdir deḡiller ammâ sâdıklarıŋ kıyâmetinde saŋa mükâfât vėrile 
LUK.14.15*bu kez meclisde olanlardan baʿzısı bu nesneleri işidip ne mutlu melekût-ullahda etmek yiyenlere dėdi 
LUK.14.16*Hazret-i ʿİsâ dahi ȯŋa dėdi ki Bir âdam vâfir ahşâm taʿâmını düzdü ve çok kimseleri daʿvet eyledi 
LUK.14.17*ve ahşâm taʿâmınıŋ sâʿatinde daʿvet olunanlara hizmetkârını irsâl etdi ki ȯnlara geliŋ zîrâ artık her şey hâzırdır diye 
LUK.14.18*ammâ cümlesi ağız bir ėdip ʿözür dilemeḡe başladılar • evvelki dėdi ki ben bir çiftlik satᵼn aldım da taşraya varıp ȯnủ görsem gerekdir kerem eyle maʿzûr tut 
LUK.14.19*ve öbűrü dėdi ki ben beş çift öküz satᵼn aldım da ȯnları yoklamağa giderim lütf eyle beni maʿzûr tut 
LUK.14.20*bir ġayrısı dahi dėdi ki ben evlendim ȯnuŋ içỉn gelemem 
LUK.14.21*ol hizmetkâr dahi gelip bu nesneleri efendisine nakl eyledi • o zamân ev sâhibi ġazaba gelip hizmetkârına dėdi ki hemēn var şehriŋ çârşᵼlarına ve sokâklarına git ve dilencileri ve çolakları ve topalları ve körleri getỉr 
LUK.14.22*ȯndan hizmetkâr dėdi ki efendi buyurduğuŋ gibi oldu ammâ dahi boş yer var 
LUK.14.23*efendi dahi hizmetkâra dėdi ki yollara ve çitlere var da ilhâh eyle ki gireler tâ ki evim dola 
LUK.14.24*zîrâ size dėrim ki ol daʿvet olunan âdamlardan hîç kimse ahşâm taʿâmını tatmayacakdır 
LUK.14.25*bu kez çok cemʿiyyetler ȯnuŋla giderlerdi ve Hazret-i ʿİsâ dönüp ȯnlara dėdi ki 
LUK.14.26*Eḡer bir kimse baŋa gelip babasına ve anasına ve ʿavratına ve evlâdına ve karındaşlarına ve kız karındaşına belki kendỉ cânına dahi buġz etmezse benim şâkirdim olamaz 
LUK.14.27*ve kendỉ salîbini taşımayıp baŋa ittibâʿ etmeyen kimesne dahi şâkirdim olamaz 
LUK.14.28*zîrâ araŋızda kim var ki bir kulle yapmak istedikde evvelâ oturup ȯnủ bitirmeḡe kâdir olurmuyum diyẻ harcıŋ hisâbını görmeye 
LUK.14.29*tâ ki temel bırakdıkdan soŋra bitirmesine kâdir olmadığını gören hepsi ȯnủ masharalığa almağa başlayıp 
LUK.14.30*dėmeyeler ki bu âdam yapᵼya mübâderet etdi ammâ bitiremedi 
LUK.14.31*yâhûd kanġı pâdişâh bir ġayrı pâdişâh ile cenk etmek içỉn sefere gitdikde ibtidâ oturup üzerine yiḡirmi biŋ nefer ile geleni on biŋ nefer ile karşᵼlamağa kâdir olurmuyum diyẻ müşâvere etmeye 
LUK.14.32*ve illâ olbiri dahi uzakda iken ȯŋa bir ilçi gönderip ȯndan sulh ü salâh ister 
LUK.14.33*böyle dahi sizden hîç kimse ki cümle mâmelekinden vâz geçmemiş ola benim şâkirdim olamaz 
LUK.14.34*Tuz íyỉdir ammâ tuz lezzetsiz olursa ne ile terbiye oluna 
LUK.14.35*ne toprağa ve ne gübreye yarar yâbâna atılır • işidir kulakları olan diŋlesin ∞ 
LUK.15.1*Bu kez cümle gümrükcüler ve günâhkârlar ȯŋa diŋlemek içỉn yanaşırlar idi 
LUK.15.2*ammâ Ferîsîler ve kâtibler mırıldayıp bu kişi günâhkârları kabûl ėder hem ȯnlarıŋ ile taʿâm yer dėrler idi 
LUK.15.3*Hazret-i ʿİsâ ȯnlara bu temsîli söyleyip dėdi ki 
LUK.15.4*Araŋızda kanġı âdam var ki yüz koyunu olup birin ġâʾib etse doksan dokuzu beriyyede bırağıp ol ġâʾib olanıŋ ardınca tâ ȯnủ buluncaya dek varmaya 
LUK.15.5*ve ȯnủ buldukdan soŋra sevinerek omuzuna almaya 
LUK.15.6*ve eve geldikde dostları ve koŋşuları çağırıp dėmeye ki benim ile seviniŋ ki ġâʾib olan koyunumu buldum 
LUK.15.7*size dėrim ki böyle gökde dahi bir tevbeli günâhkâr içỉn tahsîl olunan sürur tevbeye ihtiyâcı olmayan doksan dokuz içỉn derkâr olan sürurdan ziyâde ola 
LUK.15.8*Yâhûd kanġı ʿavrat var ki on dirhemi ola da birini ġâʾib etse bir mûm yakıp ve evi süpürüp tâ ȯnủ buluncaya dek dikkat ile aramaya 
LUK.15.9*ve ȯnủ buldukdan soŋra dostları ve koŋşuları bir yere çağırıp ȯnlara dėmeye ki benim ile seviniŋ zîrâ ġâʾib etdiḡim dirhemi buldum 
LUK.15.10*size dėrim ki Allahıŋ melekleri katında bir tevbeli günâhkâr içỉn böyle sürur ola 
LUK.15.11*hem dėdi ki Bir âdamıŋ iki oğlu var idi 
LUK.15.12*ve ȯnlardan küçüḡü babasına dėdi ki ey baba baŋa deḡecek mâlıŋ hissesini vėr baba dahi ȯnlara mâlını taksîm eyledi 
LUK.15.13*ve bir kaç günden soŋra ol küçük oğul her şeyʾi devşirip ırak vilâyete seyâhat eyledi ve orada isrâf ile ʿîş ėdip mâlını telef eyledi 
LUK.15.14*ve her şeyʾi harc etdikden soŋra ol vilâyetde ʿazîm kaht zuhûr etdi şöyle ki müftekir olmağa başladı 
LUK.15.15*ve varıp ol vilâyet ahâlîsiniŋ birisine dâmen-gîr oldu ki ȯnủ doŋuzları raʿî etmeḡe çiftliḡine gönderdi 
LUK.15.16*ve doŋuzlarıŋ yediḡi harnûblar ile karnını doyurmak istedi ammâ kimse ȯŋa vėrmedi 
LUK.15.17*ȯndan ʿaklı başına gelip dėdi ki benim babamıŋ kaç ırġâdları vardır ki etmekleri boldur ben ise açlıkdan ölüyorum 
LUK.15.18*kalkıp babama varayım ve ȯŋa diyeyim ki ey baba ben göḡe ve seniŋ huzûruŋda günâh eyledim 
LUK.15.19*ve artık seniŋ oğluŋ dėnilmeḡe lâyık deḡilim baŋa ırġâdlarıŋdan birine eylediḡiŋ gibi eyle 
LUK.15.20*pes kalkıp babasına vardı ve o dahi uzakda iken babası ȯnủ görüp acıdı ve seḡirdip boynuna sarıldı ve ȯnủ öpdü 
LUK.15.21*oğul dahi ȯŋa dėdi ki ey baba ben göḡe ve seniŋ huzûruŋda günâh eyledim ve artık seniŋ oğluŋ dėnilmeye lâyık deḡilim 
LUK.15.22*ammâ babası kendỉ hizmetkârlarına dėdi ki varıŋ eŋ güzel kaftânı buraya getỉrip gíydiriŋ ve parmağına bir yüzük sokup ayaklarına dahi pâpûç gíydiriŋ 
LUK.15.23*hem bir semirmiş buzağᵼyı çıkarıp boğazlayıŋ da yeyelim ve şâd olalım 
LUK.15.24*zîrâ bu oğlum ölmüş idi ve tekrâr ihyâ olundu ve ġâʾib olup bulundu ȯndan sefâ etmeḡe başladılar 
LUK.15.25*Ve ȯnuŋ büyük oğlu tarlalarda idi ve eve yakın geldikde terennüm ve rakslar işitdiḡi gibi 
LUK.15.26*hizmetkârlardan birini çağırıp nedir bunuŋ aslı diyẻ suʾâl eyledi 
LUK.15.27*ol dahi cevâb vėrdi ki karındaşıŋ geldi de babaŋ ȯnủ sağ ve sâlim bulduğu içỉn semirmiş buzağᵼyı boğazladı 
LUK.15.28*ammâ o darılıp içerỉ girmek istemedi ȯnuŋ içỉn babası çıkıp ȯŋa yalvardı ki gire 
LUK.15.29*o ise babasına cevâb vėrip dėdi ki işte bunca yıldan berỉ hizmet ėdip aslâ emriŋden çıkmadım ve baŋa dostlarım ile sefâ etmek içỉn hîç bir oğlak bile vėrmediŋ 
LUK.15.30*ammâ bu oğluŋ ki mâlıŋı orospîler ile yeyip telef etdi geldiḡi gibi ȯŋa semirmiş buzağᵼyı boğazladıŋ 
LUK.15.31*baba dahi ȯŋa dėdi ki ey oğul sen dâʾimâ benim ilesin hem ne benim var ise seniŋdir 
LUK.15.32*şenlik ve sürur etmek lâzım idi zîrâ bu karındaşıŋ ölmüş idi ve ihyâ olundu ġâʾib idi ve bulundu ∞ 
LUK.16.1*Ve dahi telâmîzine dėdi ki bir mâldâr âdamıŋ bir vekîli var idi ki sâhibiniŋ mâlını perâkende etdiḡi töhmetiyle ȯnuŋ katında ġammâzlandı 
LUK.16.2*ol dahi ȯnủ çağırıp ȯŋa dėdi ki bu seniŋ hakkıŋda işitdiḡim hâl nedir • gel vekâletiŋiŋ hisâbını vėr zîrâ şimden soŋra vekîlim olamazsın 
LUK.16.3*vekîl dahi kendỉ kendỉye dėdi ki ne işleyeyim zîrâ efendim vekâleti elimden alır çapalamağa kuvvetim yok ve dilenmekden utanırım 
LUK.16.4*ne ėdeceḡimi bilirim ki vekâletden maʿzûl olduğum zamânda beni evlerine kabûl ėdeler 
LUK.16.5*pes efendisiniŋ borclularını birer birer çağırıp evvelkisine dėdi ki benim efendime ne kadar borclusun 
LUK.16.6*ol dahi yüz batman zeytûn yağı dėdi vekîl dahi al temessüküŋü ve tîz otur da elli yaz dėdi 
LUK.16.7*ȯndan ġayrıya dėdi ki ya sen ne kadar borclusun o da yüz müdd buğday dėdi • vekîl dahi ȯŋa dėdi ki al temessüküŋü de seksen yaz 
LUK.16.8*ve efendisi ol harâm yiyen vekîli ʿâkilâne hareket etdiḡi içỉn medh eyledi zîrâ bu devriŋ oğulları kendỉ cinsinde nûr oğullarından ziyâde ʿakıllıdır 
LUK.16.9*ben dahi size dėrim ki kendỉleriŋize harâm mâl ile kendỉŋizde dostlar ėdiniŋ tâ ki munkarız olduğuŋuz zamân sizi ebedî haymelere kabûl ėdeler 
LUK.16.10*azda sâdık olan çokda dahi sâdıkdır ve azda ġaddâr olan çokda dahi gaddârdır 
LUK.16.11*pes eḡer siz harâm mâlda sâdık deḡil iseŋiz helâlini size kim tekfîl ėde 
LUK.16.12*pes eḡer siz eliŋ nesnesinde sâdık deḡil idiŋiz ise size siziŋkiyi kim vėre 
LUK.16.13*Hîç bir hizmetkâr iki efendiye hizmet etmeḡe kâdir deḡildir zîrâ ya birine kîn tutup öbűrün seve ya birine mülâzemet ėdip öbűrün tahkîr eyleye • siz de hem Allaha hem harâm mâla hizmet etmeḡe kâdir deḡilsiŋiz 
LUK.16.14*bu kez tamaʿkâr olan Ferîsîler bu cümle nesneleri işitdiklerinde ȯnủ istihzâ eylediler 
LUK.16.15*ve Hazret-i ʿİsâ ȯnlara dėdi ki Siz ol kimselersiŋiz ki kendỉleriŋizi âdamlar huzûrunda tasdîk ėdersiŋiz ammâ Allah Teʿâlâ kalbleriŋizi bilir zîrâ âdamlar katında aʿlâ olan Allah Teʿâlânıŋ huzûrunda rezâletdir 
LUK.16.16*Tevrât ve enbiyâ Yuhannâya dek durdu ve ol zamândan berỉ melekût-ullah tebşîr olunur ve herkes zor ile ȯŋa duhûl ėder 
LUK.16.17*pes semâ ve arz zâʾil olmak Tevrâtdan bir nokta ibtâl olmakdan âsânterdir 
LUK.16.18*Her kim ʿavratını boşarsa ve ġayrısını alırsa zinâ ėder ve her kim bir kocadan boşanmış ʿavratı alırsa da zinâ ėder 
LUK.16.19*Bu kez bir ġanî âdam var idi ki firfir ve nâzik bez gíyerdi ve her gün zevk ve sefâ ėderdi 
LUK.16.20*ve Laʿâzar nâm bir fakîr dahi var idi ki çıbanlı olup ȯnuŋ kapᵼsında yatırdı 
LUK.16.21*ve ġanîniŋ sofrasından düşen uvaklardan doymak ister idi ammâ köpekler bile gelip ȯnuŋ çıbanlarını yalarlar idi 
LUK.16.22*ve vâkiʿ oldu ki fakîr öldükden soŋra melekler ȯnủ İbrâhîmiŋ koynuna götürdüler ġanî dahi öldü ve ȯnủ gömdüler 
LUK.16.23*ve cehennem ʿazâbında iken gözlerin kaldırıp ırakdan İbrâhîmi hem ȯnuŋ koynunda Laʿâzarı gördü 
LUK.16.24*ve çağırıp dėdi ki baba İbrâhîm baŋa terahhum eyle ve Laʿâzarı gönder ki parmağınıŋ ucunu suya batırıp dilimi tebrîd eyleye zîrâ ben bu yalıŋda ʿazâb çekerim 
LUK.16.25*İbrâhîm dahi dėdi ki Ey oğlum hâtırıŋda olsun ki sen hayâtda iken zevkler sürdüŋ ve Laʿâzar belâlar çekdi ammâ o hâlen sefâdadır ve sen cefâdasın 
LUK.16.26*ve bu cümleden mâʿadâ bizim ile siziŋ araŋızda bir ʿazîm hendek var ki buradan size ve oradan bize geçmek isteyenlere imkân olmaya 
LUK.16.27*ol dahi ȯŋa dėdi ki imdi kerem eyle ey baba ȯnủ babamıŋ evine gönder 
LUK.16.28*zîrâ beş karındaşım var ȯnlara şâhid olsun da ȯnlar dahi bu ʿazâbgâha gelmeyeler 
LUK.16.29*İbrâhîm ȯnlara dėdi ki Ȯnlarıŋ yanında Mûsâ ve enbiyâ var ȯnları diŋlesinler 
LUK.16.30*ol dahi dėdi ki hayr ey baba İbrâhîm ammâ ölülerden birisi ȯnlara varsa da tevbe ėdeceklerdir 
LUK.16.31*İbrâhîm dahi ȯŋa dėdi ki Mûsâya ve enbiyâya inanmamağla ölülerden bile bir kimse ihyâ olunsa da inanmayacaklardır ∞ 
LUK.17.1*Ȯndan Hazret-i ʿİsâ telâmîzine dėdi ki Mümkin deḡildir ki ıdlâller vâkiʿ olmaya ammâ vay ol kişiye ki ȯnuŋ vâsıtasıyla gelir 
LUK.17.2*bir deḡirmeniŋ taşı ȯnuŋ boğazına asılıp deŋize atılmak bu maʿsûmlardan birisini azdırmakdan ȯŋa ziyâde fâʾidelidir 
LUK.17.3*sakınıŋ eḡer karındaşıŋ saŋa günâh etdi ise ȯnủ âzârla ve peşîmân olursa bağışla 
LUK.17.4*ve eḡer günde yedi kerre saŋa günâh ėdip ve günde yedi kerre saŋa dönüp peşîmân oldum dėrse bağışla 
LUK.17.5*o zamân havâriyyûn rabbe îmânı bize kat dėdiler 
LUK.17.6*rabb dahi dėdi ki eḡer îmânıŋız bir hardal dânesi kadar olaydı siz bu cümmeyz ağacına köküŋden koparılıp deŋizde ġars olunasın dėmeḡe kâdir olurduŋuz ve sözüŋüzü dahi eslerdi 
LUK.17.7*sizden kim var ki çift sürüp ya koyun güden hizmetkârı olup ki tarladan döndüḡü gibi ȯŋa fi'l-hâl gel buraya sofraya otur diye 
LUK.17.8*belki ȯŋa dėmez mi ki baŋa ahşâm yemeḡini hâzırla ve dâmen-dermiyân ėdip tâ ben tamâm yeyip içince hizmet eyle ȯndan soŋra sen de ye iç 
LUK.17.9*ol hizmetkârıŋ hasbü'l-meʾmûr etdiḡi içỉn memnûn mu olur deḡmede 
LUK.17.10*siz dahi kezalik size emr olunan nesneleri etdiḡiŋizden soŋra deyiŋ ki biz keferetsiz hizmetkârlarız zîrâ üzerimize vâcibü'l-edâ olanı edâ etdik 
LUK.17.11*Bu kez vâkiʿ oldu ki Kuds-i Şerîfe giderken Samâriye ve Celîliŋ ortasından geçdi 
LUK.17.12*ve bir kasabaya girdiḡi zamân ırakdan duran on cüzâm kişi karşᵼsına geldi 
LUK.17.13*ve âvâz kaldırıp ya muʿallim ʿİsâ bize terahhum eyle dėdiler 
LUK.17.14*ol dahi bakıp ȯnlara dėdi ki varıŋ kendỉleriŋizi imâmlara gösteriŋ ve oldu ki ȯnlar gider iken tâhir oldular 
LUK.17.15*ve ȯnlardan biri şifâ bulduğunu gördükde dönüp bülend âvâz ile el-hamdelle dėdi 
LUK.17.16*ve Hazret-i ʿİsânıŋ ayaklarına yüzü koyun düşüp ȯŋa şükrânelik eyledi bu kimse ise Samâriyeli idi 
LUK.17.17*Hazret-i ʿİsâ dahi söz açıp dėdi ki on kişi tathîr olmadılar mı ya dokuzu kandadır 
LUK.17.18*bu ġarîbden ġayrı Allah Teʿâlâya hamd ü senâ etmeḡe dönmüş kimse bulunmadı 
LUK.17.19*ve ȯŋa dėdi ki kalk git iʿtikâdıŋ seni halâs eyledi 
LUK.17.20*Bu kez Ferîsîler ȯŋa melekût-ullah ne zamân gelir diyẻ suʾâl eylediklerinde ȯnlara cevâben dėdi ki melekût-ullah intizâr ile gelmez 
LUK.17.21*ve dėmeyeler ki işte bunda ve işte ȯndadır zîrâ melekût-ullah hemēn içiŋizdedir 
LUK.17.22*ve dahi telâmîzine dėdi Günler gele ki siz İbnü'l-İnsânıŋ günlerinden birin görmek isteyesiz ve görmeyesiz 
LUK.17.23*ve size diyecekler ki işte bundadır ya ȯndadır ammâ varmaŋ tâbiʿ olmaŋ 
LUK.17.24*zîrâ şimşek yıldırayıp gök altında bir tarafdan bir tarafa lemeʿân etdiḡi gibi İbnü'l-İnsân dahi kendỉ gününde böyle olacakdır 
LUK.17.25*ammâ ȯndan evvel çok belâlar çekse ve bu tâʾifeden merdûd olsa gerekdir 
LUK.17.26*ve Nûhuŋ eyyâmında olduğu gibi İbnü'l-İnsânıŋ eyyâmında dahi böyle olacakdır 
LUK.17.27*benî âdem tâ Nûh sefîneye girinceye dek yerdi içerdi ʿavrat alırdı ve evlenirdi ȯndan tûfân gelip ȯnları helâk eyledi 
LUK.17.28*ve kezalik Lûtuŋ eyyâmında böyle idi ki halk yeyip içerdi beyʿ ü şirâ ėderdi ėderdi ve dikip yapᵼ yapardı 
LUK.17.29*ammâ Lût Sodômdan çıkdığı günde gökden âteş ve kibrît yağdıkda hepsini helâk eyledi 
LUK.17.30*İbnü'l-İnsân zuhûr etdiḡi günde dahi böyle olacakdır 
LUK.17.31*ol günde eviŋ damı üzerinde bulunan ev içinde olan âvâdânlığını almağa inmesin ve tarlada olan kezalik gėrỉ dönmesin 
LUK.17.32*Lûtuŋ karısı hâtırıŋızda olsun 
LUK.17.33*her kim cânını kurtarmağa çalışırsa ȯnủ ġâʾib eyleye ammâ her kim ȯnủ ġâʾib ėderse ȯnủ ihyâ eyleye 
LUK.17.34*size dėrim ki ol gėcede iki kişi bir döşekde iken biri alına ve biri bırağıla 
LUK.17.35*iki ʿavrat maʿan öḡüder iken biri alına ve biri bırağıla 
LUK.17.36*ve iki âdam tarlada iken biri alına ve biri bırağıla 
LUK.17.37*telâmîz dahi cevâb vėrip nerede ya rabb dėdiler ol dahi ȯnlara dėdi ki cîfeler nerede olursa kartallar oraya cemʿ olunalar ∞ 
LUK.18.1*Ȯndan Hazret-i ʿİsâ ȯnlara hîç yorulmayıp dâʾimâ namâz kılmak zımnında bir temsîl söyleyip 
LUK.18.2*dėdi ki Bir şehirde bir kâdı var idi ki Allahdan korkmayıp kimseye riʿâyet etmezdi 
LUK.18.3*ve hemân ol şehirde bir dul ʿavrat var idi ki ȯŋa gelip baŋa hısmımdan hakkımı alıvėr dėr idi 
LUK.18.4*o ise hayli zamâna dek istemezdi nihâyet kendỉ kendỉye dėdi ki eḡerçi ben Allahdan korkmayıp kimseye riʿâyet etmez isem 
LUK.18.5*yine de bu dul ʿavrat baŋa zahmet vėrdiḡinden hakkını alıvėreyim tâ ki vara gele başımı ağırtmaya 
LUK.18.6*ve rabb dėdi ki Zâlim kâdı ne dėdiḡini işitdiŋiz 
LUK.18.7*hem Allah Teʿâlâ kendỉ muhtârlarına ki gėce ve gündüz ȯŋa feryâd ėderler hakkını alıvėrmez mi eḡerçi ȯnlarıŋ husûsunda teʾennî ėderse de 
LUK.18.8*hakkan size dėrim ki hakkların tez alıvėre ammâ İbnü'l-İnsân geldiḡi zamân arzda îmân bulur mu ola 
LUK.18.9*ve bu temsîli dahi baʿzı kimselere dėdi ki kendỉyi sâdık zann ėdip ġayrıları tahkîr ėderlerdi 
LUK.18.10*İki âdam namâz kılmak içỉn heykele girdiler biri Ferîsî ve biri gümrükcü idi 
LUK.18.11*Ferîsî ikâmet ėdip kendỉ kalbinde böyle duʿâ ėderdi ya Allah saŋa şükr ėderim ki ben sâʾir âdamlar gibi ġâsıb ve zâlim ve zânî ya ol gümrükcü gibi de deḡilim 
LUK.18.12*ben haftada iki kerre oruc tutarım ben cümle mâmelekimiŋ ʿöşrünü vėririm 
LUK.18.13*gümrükcü ise ırakdan durup gözlerini bile göḡe kaldırmağa cânı yoğidi ammâ göḡüsüne urup ya Allah ben günâhkâra ġafûr ol dėr idi 
LUK.18.14*size dėrim ki bu kimse olbirinden evvel müberrer olup evine döndü zîrâ her kim tereffuʿ ėderse tenzîl oluna ve her kim tenezzül ėderse terfîʿ oluna 
LUK.18.15*O zamân ȯŋa maʿsûmlar ihzâr olundu ki ȯnlara dokuna • telâmîz ise bunủ görüp ȯnlara âzâr ėderler idi 
LUK.18.16*ammâ Hazret-i ʿİsâ maʿsûmları yanına çağırıp dėdi ki Koyuŋ maʿsûmlar baŋa gelsinler ve ȯnlara mâniʿ olmaŋ zîrâ melekût-ullah böyle kimesneleriŋdir 
LUK.18.17*hakkan size dėrim kim ki melekût-ullahı maʿsûm gibi kabûl etmezse içine girmeyecekdir 
LUK.18.18*bu kez eşrâfdan biri ȯŋa suʾâl ėdip dėdi ki ey íyỉ muʿallim ne ėdeyim ki ebedî hayâta mâlik olayım 
LUK.18.19*Hazret-i ʿİsâ dahi ȯŋa dėdi ki Niçỉn baŋa íyỉ dėrsin birden ġayrı íyỉ yokdur ol ki Allahdır 
LUK.18.20*sen vesâyâyı bilirsin zinâ etme öldürme uğurlama yalan şâhidliḡi eyleme babaŋa ve anaŋa ikrâm eyle 
LUK.18.21*ol dahi dėdi ki ben hep bunları gencliḡimden berỉ hıfz etdim 
LUK.18.22*Hazret-i ʿİsâ dahi bunủ işidip ȯŋa dėdi ki Saŋa bir şey dahi eksik cümle mâmelekiŋi satıp ve fukarâya bezl eyle de gökde bir hazîne sâhibi olasın ȯndan gel baŋa tâbiʿ ol 
LUK.18.23*ammâ o bunları işitmekle pek mahzûn oldu zîrâ ziyâdesiyle mâldâr idi 
LUK.18.24*ve Hazret-i ʿİsâ ȯnuŋ mahzûn olduğunu görüp dėdi ki Mâldârlar melekût-ullaha ne güçle gireler 
LUK.18.25*zîrâ deveniŋ iḡne deliḡinden girmesi bir mâldârıŋ melekût-ullaha girmekden dahi âsândır 
LUK.18.26*ve bunủ işidenler imdi kim kurtulabilir dėdiler 
LUK.18.27*ol dahi dėdi ki âdam katında muhâlât Allah katında mümkinâtdır 
LUK.18.28*ve Betrus dėdi ki işte biz her şeyden vâz geçip saŋa ittibâʿ eyledik 
LUK.18.29*Hazret-i ʿİsâ dahi ȯnlara dėdi ki Hakkan size dėrim ki melekût-ullah içỉn evi ya babayı ya anayı ya karındaşları ya ʿavratı ya evlâdı terk ėden yokdur ki 
LUK.18.30*hem bu dünyâda çok o kadar almaya hem âhiretde ebedî hayâta mâlik olmaya 
LUK.18.31*ȯndan ol on ikiyi bilesince alıp ȯnlara dėdi ki İşte biz Kuds-i Şerîfe çıkarız ve İbnü'l-İnsânıŋ hakkında enbiyânıŋ yazdıkları hep tamâm olunacakdır 
LUK.18.32*zîrâ kâfirleriŋ ellerine vėrilip ve istihzâ ve şetm olunup yüzüne tükürülecekdir 
LUK.18.33*ve ȯnlar ȯŋa deḡnek çaldıkdan soŋra ȯnủ öldürecekler ammâ üçüncü günde ihyâ olunacakdır 
LUK.18.34*ȯnlar ise bu nesnelerden bir şey fehm etmediler belki bu kelâm ȯnlara mahfî idi ve söylenen şeyleri aŋlamadılar 
LUK.18.35*Bu kez vâkiʿ oldu ki Erîhâya yaklaşır iken bir kör yol yanında oturup dilenir idi 
LUK.18.36*ve geçen halkıŋ kesretini işitdikde bu nedir diyẻ suʾâl eyledi 
LUK.18.37*ȯŋa dahi haber vėrdiler ki Nâseretli ʿİsâ geçiyor 
LUK.18.38*ol dahi çağırıp ey Dâvûd oğlu ʿİsâ baŋa merhamet eyle dėdi 
LUK.18.39*ve öŋünde gidenler ȯnủ âzârlayıp sus dėdiler o ise dahi ziyâde çağırıp Dâvûd oğlu baŋa merhamet eyle dėr idi 
LUK.18.40*Hazret-i ʿİsâ dahi durup buyurdu ki ȯnủ getỉreler ve yakın geldikde ȯŋa suʾâl ėdip 
LUK.18.41*ne istersin ki saŋa ėdeyim dėdi ol dahi ya rabb gözlerim görsün dėdi 
LUK.18.42*Hazret-i ʿİsâ dahi gözleriŋ görsün iʿtikâdıŋ seni kurtardı dėdi 
LUK.18.43*ve fi'l-hâl gözleri gördü ve Allah Teʿâlâya hamd eyleyip Hazret-i ʿİsânıŋ ardınca gitdi • cümle halk dahi bunủ görmekle Allaha hamd ü senâ eylediler ∞ 
LUK.19.1*Ȯndan Hazret-i ʿİsâ Erîhâya girip şehir ortasından geçerdi 
LUK.19.2*ve işte Zekkâ nâm bir âdam ki gümrükcüleriŋ başı ve zengîn kişi idi 
LUK.19.3*ve Hazret-i ʿİsânıŋ kim idiḡini görmek ister idi ammâ kesret-i halkdan kâbil deḡil idi zîrâ alçak boylu idi 
LUK.19.4*pes ilerỉ seḡirdip ȯnủ görmek içỉn bir cümmeyz ağacına çıkdı zîrâ oradan geçecek idi 
LUK.19.5*Hazret-i ʿİsâ dahi ol yere geldikde gözlerini kaldırdı ve ȯnủ görüp ȯŋa ey Zekkâ tîz aşağı in zîrâ bugün eviŋe nüzul etsem gerek dėdi 
LUK.19.6*ol dahi tîz inip ȯnủ sürur ile kabûl eyledi 
LUK.19.7*ve hepsi bunủ görüp mırıldadılar hem bir günâhkâr âdamıŋ evine konmağa gitdi dėdiler 
LUK.19.8*Zekkâ dahi Hazret-i ʿİsânıŋ huzûruna gelip ȯŋa dėdi ki işte ya rabb cümle mâlımıŋ nısfını fukarâya vėririm ve eḡer kimseye ġadr etdim ise ȯŋa dört kat edâ ėderim 
LUK.19.9*Hazret-i ʿİsâ dahi dėdi ki Bugün bu hâneye halâs yetişdi ȯnuŋ içỉn ki bu dahi İbrâhîm oğludur 
LUK.19.10*zîrâ İbnü'l-İnsân helâk olanı arayıp kurtarmağa geldi 
LUK.19.11*ve ȯnlar bu nesneleri işitdikden soŋra Hazret-i ʿİsâ söz açıp bir temsîl söyledi zîrâ o Kuds-i Şerîfe yakın idi ve ȯnlar zann etdiler ki melekût-ullah tîz zuhûra gelecekdir 
LUK.19.12*pes dėdi ki Bir şerîf âdam bir memleket almak ve ȯndan ʿavdet etmek niyyetiyle uzak vilâyete gitdi 
LUK.19.13*ve on hizmetkârını çağırıp ȯnlara on minn vėrip dėdi ki ben gelinceye dek ticâret eyleyiŋ 
LUK.19.14*ammâ ȯnuŋ şehirlileri ȯnủ ibġâz ėdip ardınca bir risâle gönderip istemeziz ki bu bize sultân ola dėdiler 
LUK.19.15*ve vâkiʿ oldu ki memleketi aldıkdan soŋra dönüp buyurdu ki ȯŋa ol hizmetkârları çağıralar ki ȯnlara mezkûr akçeyi vėrmiş idi tâ ki herkesiŋ fâʾide etdiḡi mikdârını bile 
LUK.19.16*ve evvelkisi huzûruna gelip dėdi ki ey efendi seniŋ minniŋ on minn dahi kazandı 
LUK.19.17*ol dahi ȯŋa dėdi ki pek güzel ya íyỉ hizmetkâr çünki sen bu cüzʾi şeyde sâdık olduŋ on şehir üzerine hükmüŋ geçsin 
LUK.19.18*ȯndan ikincisi gelip dėdi ki ey efendim minniŋ beş minn dahi kazandı 
LUK.19.19*ve efendi buŋa dahi dėdi ki seniŋ de beş şehir üzerine hükmüŋ geçsin 
LUK.19.20*ve bir ġayrısı gelip dėdi ki ey efendi işte minniŋ ki ȯnủ makramede saklamış tutardım 
LUK.19.21*zîrâ senden korkardım ki sen serd âdamsın komadığıŋ şeyʾi alırsın ve ekmediḡiŋ nesneyi biçersin 
LUK.19.22*ol dahi ȯŋa dėdi ki kendỉ ağızıŋ ikrârı ile saŋa hükm ėdeyim ey yaramaz hizmetkâr sen bilir idiŋ ki ben serd âdamım ve komadığım şeyʾi alırım ve ekmediḡim nesneyi biçerim 
LUK.19.23*öyle olsa niçỉn akçemi sarrâflara vėrmediŋ de ben dönüp ȯnủ fâʾiz ile tahsîl ėderdim 
LUK.19.24*o zamân orada hâzır bulunanlara dėdi ki minni ȯndan alıŋ ve ȯnủ on minni olana vėriŋ 
LUK.19.25*ȯnlar dahi ȯŋa dėdiler ki ey efendi ȯnuŋ on minni var dėdiler 
LUK.19.26*ammâ ben size dėrim ki kimiŋ var ise ȯŋa vėrile ve kimiŋ yok ise olancası bile ȯndan alına 
LUK.19.27*ve dahi baŋa ol düşmanları getỉriŋ ki istemediler ki ben üzerlerine saltanat ėdeyim ve ȯnları huzûrumda boğazlayıŋ 
LUK.19.28*Pes bu nesneleri dėdikden soŋra Kuds-i Şerîfe çıkarak ilerỉ giderdi 
LUK.19.29*ve oldu ki Beyt-Fâcî ve Beyt-ʿAnyâ kurbünde Cebel-i Zeytûn dėdikleri dağa yakın iken telâmîzinden ikisini irsâl ėdip 
LUK.19.30*dėdi ki Karşᵼda vâkiʿ olan kasabaya varıŋ da içine girdikde bir bağlı kuduğu bulasız ki üzerine hîç bir âdam binmemişdir ȯnủ çözüŋ de baŋa getỉriŋ 
LUK.19.31*ve bir kimse size ȯnủ niçỉn çözersiŋiz diyẻ sorarsa ȯŋa böyle deyiŋ ki Rabbe lâzımdır 
LUK.19.32*ol irsâl olunanlar dahi varıp ȯnlara dėdiḡi gibi buldular 
LUK.19.33*ve ȯnlar kuduğu çözer iken sâhibleri ȯnlara niçỉn kuduğu çözersiŋiz dėdiler 
LUK.19.34*ȯnlar dahi Rabbe lâzımdır dėdiler 
LUK.19.35*ve ȯnủ Hazret-i ʿİsâya getỉrip ve kuduğuŋ üzerine kendỉ esvâblarını bırağıp Hazret-i ʿİsâyı üzerine bindirdiler 
LUK.19.36*ve giderken yolda esvâblarını döşerlerdi 
LUK.19.37*ȯndan Cebel ü'z-Zeytûnuŋ nişîbine yakın iken şâkirdleriŋ bütün cemʿiyyeti cümle gördükleri muʿcizât içỉn sürûr ve hubûr ve âvâz-ı bülend ile Allah Teʿâlâya hamd ü senâ etmeḡe başlayıp 
LUK.19.38*Mütebârek olsun ol pâdişâh ki Rabbiŋ isminde gelir semavâtda selâm ve ʿâlî makamlarda mecd olsun dėdiler 
LUK.19.39*Ve cemʿiyyet arasında bulunan Ferîsîleriŋ baʿzısı ȯŋa ya muʿallim şâkirdleriŋe âzâr eyle dėdiler 
LUK.19.40*ol dahi cevâb vėrip ȯnlara dėdi ki ben size dėrim ki bunlar sükut ėderler ise taşlar çağrışırlar 
LUK.19.41*Ve şehre yakın iken ȯnủ görüp ȯnuŋ husûsunda ağladı 
LUK.19.42*ve dėdi ki kēşki sen dahi bârî bu günüŋde selâmıŋa müteʿallik şeyleri bileydiŋ ammâ hâlen ȯnlar gözleriŋe pinhândır 
LUK.19.43*zîrâ saŋa vakit geleceklerdir ki düşmanlarıŋ etrâfıŋa tabur kurup ve seni muhâsara ėdip etrâf-ı erbaʿadan tazyîk ėdeceklerdir 
LUK.19.44*ve seni hem içiŋde olan evlâdıŋı yer ile berâber ėdip sende taş üzerinde taş komayalar zîrâ ziyâretiŋiŋ vaktini bilmediŋ 
LUK.19.45*ȯndan heykele girip içinde alış vėriş ėdenleri kovmağa başlayıp 
LUK.19.46*ȯnlara dėdi ki Yazılmışdır ki benim beytim namâz beytidir ammâ siz ȯnủ hırsız mağârasına döndürdüŋüz 
LUK.19.47*ve her gün heykelde taʿlîm ėderdi ammâ baş imâmlar ve kâtibler ve kavmiŋ başları ȯnủ öldürmeḡe ararlar idi 
LUK.19.48*ve ne ėdelim diyẻ bulmazlar idi zîrâ cümle kavim ȯnuŋ yanına takılıp ȯnủ diŋlerler idi ∞ 
LUK.20.1*Ve ol günleriŋ birisinde vâkiʿ oldu ki o heykelde taʿlîm ve tebşîr ėder iken baş imâmlar ve kâtibler ile şeyhler üstüne geldiler 
LUK.20.2*ve ȯŋa dėdiler ki bu nesneleri ne hükûmet ile ėdersin ya saŋa bu hükûmeti kim vėrdi bize deyivėr 
LUK.20.3*Hazret-i ʿİsâ dahi cevâb vėrip ȯnlara dėdi ki Ben dahi size bir şey sorayım ve baŋa deyivėriŋ 
LUK.20.4*Yuhannânıŋ maʿmûdiyyesi gökden mi oldu yohsa insânlardan mı 
LUK.20.5*ȯnlar dahi birbiriyle söyleşip dėdiler ki gökden dėrsek o bize pes niçỉn ȯŋa inanmadıŋız diyecekdir 
LUK.20.6*ve eḡer insândan dėsek cümle halk bizi taşlayacakdır zîrâ Yuhannâyı peyġamber bilirdi 
LUK.20.7*pes cevâb vėrdiler ki neredendir biz bilmeziz dėdiler 
LUK.20.8*Hazret-i ʿİsâ dahi ȯnlara dėdi ki ben dahi size bu nesneleri ne hükûmet ile ėderim deyivėrmem 
LUK.20.9*ȯndan halka bu temsîli söylemeḡe başladı Bir âdam bir bâğ dikip ȯnủ baʿzı ırġâdlara kirâya vėrdikden soŋra yola gidip çok zamân yabânda idi 
LUK.20.10*ve vaktiyle ol ırġâdlara bir hizmetkâr gönderdi ki ȯŋa bâğıŋ mahsûlünden vėreler ammâ ırġâdlar ȯnủ döḡüp boş gönderdiler 
LUK.20.11*ol dahi tekrâr bir ġayrı hizmetkâr gönderdi ȯnlar ise ȯnủ dahi döḡüp ve söḡüp boş gönderdiler 
LUK.20.12*ve o üçüncüsünü de gönderdi ammâ ȯnlar bunủ da yaralayıp kovdular 
LUK.20.13*bâğ sâhibi dahi ne ėdeyim dėdi sevgỉli oğlumu göndereyim belki ȯnủ gördükleri zamân hâtırını gözedeler 
LUK.20.14*ammâ ırġâdlar ȯnủ gördükleri gibi birbiriyle söyleşerek dėdiler ki bu vârisdir geliŋ ȯnủ öldürelim ki mîrâs bize kala 
LUK.20.15*ve ȯnủ bâğdan taşraya kovup öldürdüler pes bâğ sâhibi ȯnlara nice etsin 
LUK.20.16*gelip ol bâğbânları helâk eyleye ve bâğı ġayrılara vėre ammâ ȯnlar bunủ işitdikde hîç olmasın dėdiler 
LUK.20.17*ȯndan yüzlerine bakıp dėdi ki Pes nedir bu yazılmış ki yapᵼcılar redd etdiḡi taş köşe başı oldu 
LUK.20.18*her kim ol taşıŋ üzerine düşerse kırıla hem ol taş kimiŋ üzerine düşerse ȯnủ sahk ėde 
LUK.20.19*ve hemēn ol sâʿatde baş imâmlar ve kâtibler ellerini üzerine salmak isterler idi zîrâ dėdiler ki ol temsîli kendỉleriŋ hakkında söyledi idi ammâ halkdan korkdular 
LUK.20.20*ve ȯnủ gözleyip ȯŋa hîlebâzlar gönderdiler ki sâdıklar sûretini izhâr ėdeler tâ ki ȯnủ vâlîniŋ zabtı ve kudretine teslîm etmek niyyetiyle sözde yaŋıldalar 
LUK.20.21*ȯnlar dahi ȯŋa suʾâl ėdip dėdiler ki ya muʿallim biz biliriz ki sen doğru söyleyip taʿlîm ėdersin ve kişileriŋ mâhiyyetine bakmazsın ammâ Allahıŋ tarîkini hakk üzere öḡredirsin 
LUK.20.22*kayseriŋ harâcını edâ etmek bize câʾizmidir deḡilmidir 
LUK.20.23*ol dahi hîlebâzlık{l}arını duyup ȯnlara niçỉn beni ibtilâ ėdersiŋiz dėdi 
LUK.20.24*baŋa bir dînâr gösteriŋ sûreti ve sikkesi kimiŋdir ȯnlar dahi cevâb vėrip kayseriŋdir dėdiler 
LUK.20.25*Hazret-i ʿİsâ dahi ȯnlara dėdi ki İmdi kayseriŋ ne ise kaysere vėriŋ ve Allahıŋ ne ise Allaha vėriŋ 
LUK.20.26*pes ȯnủ halkıŋ huzûrunda sözde yaŋıldamadılar ve cevâbına taʿaccüb ėdip sükut etdiler 
LUK.20.27*Bu kez baʿzı Zındîkler ki kıyâmet yokdur diyẻ teʿâruz ėderler ȯŋa yanaşıp ve suʾâl ėdip 
LUK.20.28*dėdiler ki ya muʿallim Mûsâ bize yazdı ki bir kimseniŋ karındaşı ʿavratı var iken vefât ėdip evlâdsız olsa karındaşı ʿavratını ala ve karındaşına nesil kaldıra 
LUK.20.29*bu kez yedi karındaş var idi ve evvelkisi evlenip bir ʿavrat alıp evlâdsız öldü 
LUK.20.30*ikincisi dahi ol ʿavratı alıp ol dahi evlâdsız öldü 
LUK.20.31*ȯndan üçüncüsü ȯnủ aldı ve bu minvâl üzere hep yedisi etdiler de evlâd alıkomaksızın öldüler 
LUK.20.32*ve hepsinden soŋra ʿavrat dahi öldü 
LUK.20.33*pes kıyâmetde ȯnlardan kanġısınıŋ ʿavratı olur zîrâ hep yedisi de ȯnủ ʿavretliḡe tutdular 
LUK.20.34*Hazret-i ʿİsâ dahi ȯnlara cevâb vėrip dėdi ki Bu dünyânıŋ evlâdı ʿavrat alır ve ʿavrat kocaya varır 
LUK.20.35*ammâ ol dünyâdan ve ölülerden ihyâ olunmadan hissemend olmağa lâyık görünenler ne ʿavrat alırlar ve ne kocaya varırlar 
LUK.20.36*zîrâ artık ölmezler ve melekler ile berâberdirler ve kıyâmet oğulları olmağla Allahıŋ oğullarıdırlar 
LUK.20.37*bu kez ölüler ihyâ olunacağı ise ȯnủ Mûsâ kendỉsi çalı husûsunda beyân eyledi vaktâkim Rabbe İbrâhîmiŋ İlâhı ve İshâkıŋ İlâhı ve Yaʿkûbuŋ İlâhı dėr 
LUK.20.38*ve Allah Teʿâlâ ölüleriŋ ilâhı deḡil belki diri olanlarıŋ ilâhıdır zîrâ cümlesi ȯŋa zindegânî sürerler 
LUK.20.39*ve kâtiblerden baʿzısı ȯŋa söz açıp dėdiler ki ya muʿallim íyỉ dėdiŋ 
LUK.20.40*ve artık ȯŋa suʾâl etmeḡe cürʾetleri yoğidi 
LUK.20.41*ve o ȯnlara dėdi ki Nice dėrler ki Mesîh Dâvûduŋ oğludur 
LUK.20.42*ve Dâvûd kendỉsi Zebûr kitâbında dėr ki Rabb rabbime sağımda otur 
LUK.20.43*tâ ben düşmanlarıŋı ayaklarıŋa basamak koyuncaya dek dėdi 
LUK.20.44*imdi Dâvûd ȯŋa rabb dėdi ya nice oğlu olur 
LUK.20.45*ȯndan cümle ȯnủ diŋler iken kendỉ telâmîzine dėdi ki 
LUK.20.46*Kâtiblerden sakınıŋ ki uzun libâslar ile gezinmek isterler ve çârşᵼlarda selâmları ve cemʿiyyetlerde sedirleri ve ziyâfetlerde baş nişîmenleri severler 
LUK.20.47*ki uzun namâz kılmanıŋ bahânesiyle dul ʿavratlarıŋ evlerini yerler ȯnlar dahi büyük kazâyı çekeceklerdir ∞ 
LUK.21.1*Bu kez Hazret-i ʿİsâ bakıp zengînleri gördü ki hazîne sandᵼğına bahşîşlerini atarlar idi 
LUK.21.2*ve bir fakîr dul karıcığı dahi gördü ki iki pûl atdı 
LUK.21.3*ve dėdi ki Hakkan size dėrim ki bu fakîr dul ʿavrat hepsinden ziyâde atdı 
LUK.21.4*zîrâ bunlar cümlesi firâvânlıklarından Allah içỉn vėrip atdılar ammâ bu kendỉ fakrinden cümle mâmelekini atdı 
LUK.21.5*ȯndan soŋra heykel hakkında baʿzılar güzel taşlar ile ve hediyyeler ile müzeyyen idiḡini dėr iken Hazret-i ʿİsâ dėdi ki 
LUK.21.6*Bu gördüḡüŋüz nesneler ise günler geleceklerdir ki taş taş üzerinde kalmaya ki yıkılmamış ola 
LUK.21.7*ve ȯnlar ȯŋa suʾâl ėdip dėdiler ki ey muʿallim bu nesneler ne zamân vâkiʿ olur ve vâkiʿ olacak vaktiŋ ʿalâmeti ne ola 
LUK.21.8*ol dahi dėdi ki Sakınıŋ ki ıdlâl olmayasız zîrâ niçesi benim ismim ile gelip mesîh benim ve vakit geldi diyeler pes ȯnlara tâbiʿ olmaŋ 
LUK.21.9*ve kaçanki cenkler ve fitneler işidirsiŋiz şaşmaŋ zîrâ bu nesneler evvelâ vâkiʿ olmak gerekdir lakin tîz inkızâ olmaz 
LUK.21.10*o zamân ȯnlara dėdi ki Bir tâʾife bir ġayrı tâʾife üzerine ve bir memleket bir ġayrı memleket üzerine kalkacakdır 
LUK.21.11*ve çok yerlerde ʿazîm zelzeleler ve kahtlar ve tâʿûnlar ve hevilnâk ahvâller ve gökden ʿazîm ʿalâmetler olacakdır 
LUK.21.12*ammâ bu cümle nesnelerden evvel üzeriŋize ellerin salıp ve sizi ıtrâd ėdip kenîsalara teslîm ėdeceklerdir ve sizi zindânlara bırağıp benim ismim içỉn pâdişâhlar ve hâkimler öŋüne iledecekler 
LUK.21.13*nihâyet bu size şehâdet yerine ola 
LUK.21.14*pes hâtırıŋızda olsun ki ihticâcıŋız içỉn nice cevâb vėreceḡiŋizi teʾemmül etmeyesiz 
LUK.21.15*zîrâ ben size ağız ve hikmet vėreyim ki hasmlarıŋız ȯŋa muʿâraza ve muhâlefet etmeḡe kâdir olmayalar 
LUK.21.16*ve vâlideyniŋizden ve karındaşlarıŋızdan ve hısımlarıŋızdan ve dostlarıŋızdan teslîm olunacaksıŋız ve sizden baʿzılarını öldüreler 
LUK.21.17*ve ismim içỉn hepsinden mabġûz olursuŋuz 
LUK.21.18*ammâ başıŋızdan bir kıl bile zâyiʿ olmaya 
LUK.21.19*sabrıŋız ile cânlarıŋıza mâlik olasız 
LUK.21.20*ve Kuds-i Şerîfi ʿaskerler ile ihâta olunmuş gördüḡüŋüz zamân biliŋ ki ȯnuŋ harâblığı yakındır 
LUK.21.21*o zamân Yahûdâ vilâyetinde olanlar dağlara kaçsınlar ve içinde bulunanlar göçsünler ve tarlalarda olanlar içerỉsine girmesinler 
LUK.21.22*zîrâ ol günler intikâm günleri ola tâ kim cümle yazılan şeyler itmâm oluna 
LUK.21.23*ve ol günlerde vay gebelere ve emzirenlere zîrâ vilâyetde ʿazîm müzâyaka ve bu kavim üzerine ġazab olacakdır 
LUK.21.24*ve kılıc ağzından geçirilip cümle tâʾifeler arasına esîrliḡe çekileler ve tâ tâʾifeleriŋ zamânları tamâm oluncaya dek Kuds-i Şerîf tâʾifelerden pâymâl olacakdır 
LUK.21.25*ve güneşde ve ayda ve yıldızlarda ʿalâmetler ve arzda dahi şaşmaklık ile tâʾifeleriŋ ıztırâbı olacakdır hem deryâ ve emvâc sedâ vėreceklerdir 
LUK.21.26*benî âdem korkudan ve ʿâleme yetişecek nesneleriŋ intizârından bayılalar zîrâ semavâtıŋ kuvvetleri sarsılacakdır 
LUK.21.27*o zamân İbnü'l-İnsânıŋ ʿazîm kuvvet ve ʿizzet ile bulutda geldiḡini göreler 
LUK.21.28*ve bu nesneler vâkiʿ olmağa başladıkları zamân yukarᵼya bakıŋ ve başlarıŋızı kaldırıŋ zîrâ halâsıŋız yakındır 
LUK.21.29*ȯndan ȯnlara bir temsîl söyledi İncîr ağacına hem cümle ağaclara bakıŋ 
LUK.21.30*filîs çıkardıkları zamân siz bunủ görmekle kendỉleriŋizden bilirsiŋiz ki yaz yakındır 
LUK.21.31*kezalik siz dahi bu nesneleriŋ vâkiʿ bulduğunu gördüḡüŋüz zamân biliŋ ki melekût-ullah yakındır 
LUK.21.32*hakkan size dėrim ki bu nesneler hep olmayınca bu karn zâʾil olmaz 
LUK.21.33*semâ ve arz zâʾil olalar ammâ benim kelâmım zâʾil olmaz 
LUK.21.34*pes sakınıŋ tâ ki kalbleriŋiz humârdan ve sekirden ve bu dünyânıŋ hevesinden ağırlanmaya ve ol gün size aŋsızın yetişmeye 
LUK.21.35*zîrâ yer yüzünde sâkin olanıŋ cümlesine kemend gibi uğraya 
LUK.21.36*pes uyanık olup her vakit namâz kılıŋ tâ kim cümle vâkiʿ olacak nesnelerden kurtulmağa ve İbnü'l-İnsânıŋ huzûrunda ihzâr olunmağa lâyık bulunasız 
LUK.21.37*Ve Hazret-i ʿİsâ gündüz heykelde taʿlîm ėderdi ve gėcede taşraya çıkıp Cebel ü'z-Zeytûn dėdikleri dağda kalırdı 
LUK.21.38*ve çiḡ sabâh cümle halk ȯŋa heykelde gelirdi ki ȯnủ diŋleyeler ∞ 
LUK.22.1*Bu kez fısh dėdikleri fetîr bayrâmı yaklaşır idi 
LUK.22.2*ve baş imâmlar ve kâtibler ȯnủ öldürmeḡe fırsat ararlar idi zîrâ halkdan korkuları var idi 
LUK.22.3*ve Şeytân ol onikiniŋ ʿadedinden olan İsharyotî lakablı Yahûdânıŋ yüreḡine girdi 
LUK.22.4*ve varıp baş imâmlar ile ve serdârlar ile söyleşdi ki ȯnủ nice ellerine teslîm ėde 
LUK.22.5*ȯnlar dahi sevindiler ve ȯŋa akçe vėrmek üzere kavilleşdiler 
LUK.22.6*ol dahi ȯnủ ellerine teslîm etmeḡe ikrâr eyledikden soŋra halkıŋ haberi olmaksızın bunủ etmeḡe fırsat arar idi 
LUK.22.7*Bu kez fetîr günü geldi ki ol günde fısh kuzủsunu katl etmeḡe vâcib idi 
LUK.22.8*ve Hazret-i ʿİsâ Betrus ile Yuhannâyı gönderip dėdi ki varıŋ ve bize fısh kuzủsunu hâzırlayıŋ da yeyelim 
LUK.22.9*ȯnlar dahi ȯŋa dėdiler ki nerede istersin ki hâzırlayalım 
LUK.22.10*ol dahi ȯnlara dėdi ki İşte şehre girdiḡiŋiz zamân bir destî su getỉren bir âdama râst gelirsiz ve gireceḡi eviŋ içine ȯŋa tâbiʿ oluŋ 
LUK.22.11*ve ev sâhibine deyiŋ ki muʿallim saŋa dėr ki telâmîzim ile fısh kuzủsunu yeyeceḡim oda kandadır 
LUK.22.12*o dahi size bir ʿazîm döşenmiş selâmlık göstere orada hâzırlayıŋ 
LUK.22.13*ȯnlar dahi varıp ȯnlara dėdiḡi gibi buldular ve fısh kuzủsunu hâzırladılar 
LUK.22.14*ve sâʿat geldikde on iki telâmîz ile sofraya oturdu 
LUK.22.15*ve ȯnlara dėdi ki Ben elem çekmezden evvel siziŋ ile bu fısh kuzủsunu yemek ziyâdesiyle istedim 
LUK.22.16*zîrâ size dėrim ki tâ melekût-ullahda tamâm oluncaya dek ben artık ȯndan yemeyeceḡim 
LUK.22.17*ve kâseyi alıp ve bereket eyleyip dėdi ki Bunủ alıŋ ve beynleriŋizde paylaşın 
LUK.22.18*zîrâ size dėrim ki tâ melekût-ullah gelince artık asmanıŋ meyvesinden içmem 
LUK.22.19*ȯndan etmeḡi alıp bereket eyledi ve ȯnủ pâreleyip ȯnlara vėrdi ve dėdi ki Bu benim cesedimdir ki siziŋ içỉn vėrilir bunủ benim zikrim içỉn eyleyiŋ 
LUK.22.20*ve yedikden soŋra kâseyi dahi vėrip dėdi ki Bu kâse siziŋ içỉn dökülmüş kanımda ʿahd-i cedîddir 
LUK.22.21*mâbâkî işte beni teslîm ėdeniŋ eli benim ile sofradadır 
LUK.22.22*ve İbnü'l-İnsân mukadder olduğu üzere gider ammâ vay ol âdama ki ȯnuŋ vesîlesiyle teslîm olunur 
LUK.22.23*ȯnlar dahi kendỉlerinden kimdir ki bunủ ėde diyẻ birbirine sormağa başladılar 
LUK.22.24*beynlerinde dahi mücâdele düşdü idi ki aralarında kim aʿzam görüne 
LUK.22.25*ammâ Hazret-i ʿİsâ ȯnlara dėdi ki Tâʾifeleriŋ pâdişâhları ȯnlara tasallut ėderler ve üzerlerine hükûmeti olanlara sâhib-i ihsân dėnilir 
LUK.22.26*ammâ siz böyle olmaŋ belki araŋızda eŋ büyük olan eŋ küçük gibi ve baş olan hizmetkâr gibi olsun 
LUK.22.27*zîrâ kanġısı ziyâde büyükdür sofrada oturan mı yohsa hizmet ėden mi • sofrada oturan deḡil mi pes ben araŋızda hizmetkâr gibiyim 
LUK.22.28*ve siz ol kimselersiŋiz ki benim ile imtihânlarımda sabr etdiŋiz 
LUK.22.29*ve Babam baŋa melekût hâzır etdiḡi gibi ben dahi size ȯnủ hâzır ėderim 
LUK.22.30*tâ kim melekûtumda soframda yeyip içesiz ve İsrâʾîliŋ on iki sıbtına hükm ėdip tahtlar üzerinde oturasız 
LUK.22.31*ve Rabb dėdi ki Ya Simʿun Simʿun işte Şeytân sizi buğday gibi savurmak istedi 
LUK.22.32*ammâ ben seniŋ içỉn duʿâ eyledim ki îmânıŋ eksilmeye • sen dahi bir gün rücuʿ etdikden soŋra karındaşlarıŋa takviyye vėresin 
LUK.22.33*ammâ Betrus ȯŋa dėdi ki ya rabb işte ben seniŋle hem zindâna hem ölüme gitmeḡe hâzırım 
LUK.22.34*Hazret-i ʿİsâ ise dėdi ki ya Betrus ben saŋa dėrim ki bu gėce huros ȯndan evvel ötmeyecek ki sen ȯnủ bilmem diyẻ beni üç kerre inkâr ėdesin 
LUK.22.35*ȯndan ȯnlara dėdi ki ben sizi kėsesiz ve yancıksız ve pâpûçsuz gönderdiḡim zamân bir şeyiŋiz eksik mi idi ȯnlar dahi hîç dėdiler 
LUK.22.36*pes ȯnlara dėdi ki Ammâ hâlen kimiŋ kėsesi var ise ȯnủ alsın hem yancığı dahi ve kimiŋ yoğise esvâbını satıp bir kılıc satᵼn alsın 
LUK.22.37*zîrâ size dėrim ki bu dahi ve bed fâʿiller ile maʿdûd oldu diyẻ yazdıkları benim zâtımda itmâm olunsa gerekdir zîrâ benim hakkımda yazılan şeyler itmâm olunmak üzeredir 
LUK.22.38*telâmîz dahi dėdiler ki ya rabb işte bunda iki kılıc var ol dahi ȯnlara yeter dėdi 
LUK.22.39*ȯndan çıkıp muʿtâdı üzere Cebel ü'z-Zeytûna vardı ve telâmîzi dahi ardınca gitdiler 
LUK.22.40*ve ol mahale vusûl buldukda ȯnlara namâz kılıŋ ki vesveseye düşmeyesiz dėdi 
LUK.22.41*o zamân ȯnlardan bir taş atımı kadar ayrılıp ve diz çöküp namâz kılardı 
LUK.22.42*ve dėr idi ki Ey Baba kēşki bu kâseyi benden geçirmek isteyiŋ lakin benim murâdım olmasın seniŋ murâdıŋ olsun 
LUK.22.43*ve gökden ȯnủ takviye ėden bir melek ȯŋa göründü 
LUK.22.44*ve Hazret-i ʿİsâ kemâl-ı ıztırâb üzere iken saʿy-i eşedd ile namâz kılardı ve yere düşen deri kan damlaları gibi idi 
LUK.22.45*ȯndan namâzdan kalkıp telâmîzine geldikde ȯnları ġamm sebebiyle uykuya müstaġrık buldu 
LUK.22.46*ve ȯnlara niçỉn uyursuŋuz kalkıŋ namâz kılıŋ ki vesveseye düşmeyesiz 
LUK.22.47*Bu kez o dahi söyler iken işte bir bölük ve ol on ikiden biri Yahûdâ dėdikleri kimse öŋlerinde gider ve Hazret-i ʿİsâya ȯnủ öpmek içỉn yanaşdı 
LUK.22.48*ve Hazret-i ʿİsâ ȯŋa Ey Yahûdâ İbnü'l-İnsânı bûse ile mi teslîm ėdersin dėdi 
LUK.22.49*yanında olanlar dahi ne olacağını gördükde ya rabb kılıc çalalım mı dėdiler 
LUK.22.50*ve ȯnlardan birisi baş imâmıŋ hizmetkârını çalıp sağ kulağını kesdi 
LUK.22.51*ammâ Hazret-i ʿİsâ ȯnlara hitâben dėdi ki yeter o kadar ve ȯnuŋ kulağına yapışıp ȯnủ sağaltdı 
LUK.22.52*ve Hazret-i ʿİsâ üzerine gelen baş imâmlara ve heykeliŋ serdârlarına ve şeyhlere dėdi ki Siz üzerime bir hırsız üzerine gibi kılıclar ve sopalar ile hurûc etdiŋiz 
LUK.22.53*ben her gün heykelde siziŋ ile iken hîç üzerime eller salmadıŋız ammâ bu sâʿat siziŋdir ve zulümâtıŋ tasallutudur 
LUK.22.54*ȯnlar dahi ȯnủ tutup götürdüler ve baş imâmıŋ evine iletdiler Betrus ise ırakdan ardınca giderdi 
LUK.22.55*ve ȯnlar havlîniŋ ortasında âteş yakıp oturdukdan soŋra Betrus dahi aralarında oturdu 
LUK.22.56*Bu kez bir câriye ȯnủ âteş yanında oturur görüp ve ȯŋa göz dikip bu dahi bilesince idi dėdi 
LUK.22.57*ammâ o inkâr ėdip ey karı ben ȯnủ bilmem dėdi 
LUK.22.58*bir azdan soŋra bir ġayrı kimesne ȯnủ görüp sen dahi ȯnlardansın dėdi ammâ Betrus ey âdam deḡilim dėdi 
LUK.22.59*ve bir sâʿat mikdârınıŋ aralığında bir ġayrı kimesne isbât ėdip hakkan bu dahi ȯnuŋ ile idi zîrâ Celîllidir dėdi 
LUK.22.60*ammâ Betrus dėdi ki seniŋ söylediḡiŋi bilmem ve fi'l-hâl o dahi söyler iken huros ötdü 
LUK.22.61*Rabb dahi dönüp Betrusa bakdıkda Rabbiŋ sözü Betrusuŋ hâtırına geldi ki huros ötmezden evvel sen beni üç kerre inkâr ėdeceksin dėmiş idi 
LUK.22.62*Betrus dahi çıkıp acılıkla ağladı 
LUK.22.63*Ve Hazret-i ʿİsâyı tutanlar ȯnủ istihzâ ėderek ururlar idi 
LUK.22.64*ve ȯnủ örtüp yüzüne ururlar idi ve suʾâl ėderek seni uran kimdir ilhâm ile beyân eyle dėrler idi 
LUK.22.65*ve dahi niçe ġayrı şeyler ȯnuŋ üzerine söyleyerek sebb ėderler idi 
LUK.22.66*Ȯndan gündüz olduğu gibi kavmiŋ şeyhleri ile baş imâmlar ve kâtibler cemʿ olundukda Hazret-i ʿİsâyı kendỉleriniŋ mahfeline iletdiler 
LUK.22.67*ve ȯŋa Mesîh senmisin bize deyivėr dėdiler ol dahi ȯnlara Ben size deyivėrsem de hîç inanmazsıŋız dėdi 
LUK.22.68*ve ben dahi size bir suʾâl etsem siz baŋa cevâb vėrmeyip beni koyuvėrmezsiŋiz 
LUK.22.69*şimden soŋra İbnü'l-İnsân kuvvet-ullahıŋ sağında oturacakdır 
LUK.22.70*ve cümlesi imdi sen İbn-Ullah mısın dėdiler ol dahi ȯnlara siz dėrsiŋiz ki ben oyum dėdi 
LUK.22.71*ȯnlar dahi dėdiler ki artık bize şehâdet ne lâzım zîrâ biz kendỉmiz ağzından işitdik ∞ 
LUK.23.1*O zamân ȯnlarıŋ cümle cemʿiyyeti kalkıp ȯnủ Pilatusa iletdiler 
LUK.23.2*ve ȯnủ kovlamağa başlayıp dėdiler ki biz bunủ bulduk ki ümmetimizi ıdlâl etmekde ve kaysere harâc vėrmekden menʿ etmekde ve ben Mesîh pâdişâhım dėmekdedir 
LUK.23.3*Pilatus dahi ȯŋa Yahûdîleriŋ pâdişâhı senmisin diyẻ suʾâl etdikde ol dahi cevâb vėrip sen söylersin dėdi 
LUK.23.4*ve Pilatus baş imâmlara ve cemʿiyyete ben bu âdamda bir cürüm bulamam dėdi 
LUK.23.5*ȯnlar dahi ilhâh ėdip dėdiler ki bütün Yahûdâ vilâyetinde Celîlden başlayıp tâ buraya dek taʿlîm ėderek halkı tahrîk ėder 
LUK.23.6*ve Pilatus Celîl dėdiklerini işitmekle ol âdam Celîllimidir diyẻ suʾâl eyledi 
LUK.23.7*ve Hirodesiŋ hükûmeti altında idiḡi maʿlûm oldukda ȯnủ Hirodese ki o dahi ol eyyâmda Kuds-i Şerîfde idi gönderdi 
LUK.23.8*Hirodes dahi Hazret-i ʿİsâyı gördüḡü gibi pek sevindi zîrâ çokdan ȯnuŋ husûsunda niçe şeyler işitdiḡi içỉn ȯnủ çokdan görmek ister idi hem umar idi ki ȯndan sâdır olan bir muʿcize göre 
LUK.23.9*ve ȯŋa kelimât-ı kesîre ile suʾâller eyledi ammâ Hazret-i ʿİsâ ȯŋa hîç bir cevâb vėrmedi 
LUK.23.10*baş imâmlar dahi ve kâtibler hâzır olup ȯnủ ʿazîm şiddetle kovlarlar idi 
LUK.23.11*ammâ Hirodes kendỉ tevâbiʿ ile ȯnủ hor görüp ve istihzâ ėdip bir hilʿat-i fâhire gíydirdi ve Pilatusa gėrỉ gönderdi 
LUK.23.12*ve bundan akdem Hirodes ve Pilatusuŋ beyninde ʿadâvetleri var iken ol günde dost oldular 
LUK.23.13*ve Pilatus baş imâmları ve hâkimleri ve kavmi bir yere çağırıp 
LUK.23.14*ȯnlara dėdi ki Siz baŋa bu âdamı halkı ıdlâl etdiḡi bahânesiyle ihzâr eylediŋiz ve işte huzûruŋuzda ȯnủ teftîş etdikden soŋra ol cürümleriŋ birisinden bile suçlu bulamadım ki ȯnlarıŋ takrîbiyle ȯnủ kovladıŋız 
LUK.23.15*ve ne Hirodes dahi zîrâ ben sizi ȯŋa gönderdim ve işte katle müstahakk bir nesne ȯŋa vâkiʿ olmadı 
LUK.23.16*pes ben ȯnủ teʾdîb etdikden soŋra salıvėreyim 
LUK.23.17*Bu kez gerek idi ki Pilatus ȯnlara her bayrâmda birini salıvėre idi 
LUK.23.18*ve bi'l-cümle cemʿiyyet çağırıp dėdiler ki ȯnủ al ve bize Barabası salıvėr 
LUK.23.19*bu herîf şehirde vâkiʿ olan bir tuġyân ve bir katl içỉn mahbûs idi 
LUK.23.20*ȯnuŋ içỉn Pilatus ȯnlara tekrâr söyleyip Hazret-i ʿİsâyı salıvėrmek ister idi 
LUK.23.21*ammâ ȯnlar tekrâr çağrışıp ȯnủ hâçla hâçla dėrler idi 
LUK.23.22*o ise üçüncü kerre ȯnlara dėdi ki ammâ bu âdam ne kemlik etdi • ben ȯnda katle vâcib bir cürüm bulmadım • ȯnuŋ içỉn ȯnủ teʾdîb etdikden soŋra salıvėreyim 
LUK.23.23*ȯnlar ise çağrışıp ibrâm ile hâçlansın diyẻ taleb ėderler idi ve ȯnlarıŋ hem baş imâmlarıŋ çağırışları artar idi 
LUK.23.24*Pilatus dahi hükm etdi ki matlûbları üzere ola 
LUK.23.25*ve ȯnlara ol taleb etdikleri kimseyi salıvėrdi ki tuġyân ve katl içỉn mahbûs idi ammâ Hazret-i ʿİsâyı murâdına teslîm eyledi 
LUK.23.26*Ȯnlar dahi ȯnủ götürür iken tarladan gelen Kirineli Simʿun nâm kimesneyi tutdular da hâçı Hazret-i ʿİsânıŋ ardından götürmek içỉn arkasına tahmîl etdiler 
LUK.23.27*bu kez halkdan ve ʿavratlardan ʿazîm cemʿiyyet ardınca gidip ȯnuŋ içỉn yas ve feryâd ėderler idi 
LUK.23.28*ammâ Hazret-i ʿİsâ ȯnlara dönüp dėdi ki Ey Kuds-i Şerîfiŋ kızları benim içỉn ağlamaŋ ammâ kendỉleriŋiz ve evlâdıŋız içỉn ağlayıŋ 
LUK.23.29*zîrâ işte günler geliyor ki ne mutlu ʿâkırelere ve doğurmamış karınlara ve emzirmemiş memelere dėnile 
LUK.23.30*o zamân dağlara üzerimize düşüŋ ve bayırlara bizi örtüŋ dėmeḡe başlayalar 
LUK.23.31*zîrâ çün bu nesneleri yaş oduna ėderler ya kuruya ne ola 
LUK.23.32*Ve iki mücrim dahi öldürülmek içỉn bile götürürlerdi 
LUK.23.33*ve Cümcüme dėdikleri yere vâsıl oldukda ȯnuŋ ile mücrimleri orada birin sağında ve birin solunda hâçladılar 
LUK.23.34*ve Hazret-i ʿİsâ dėr idi ki Ey Baba ȯnlara bağışla zîrâ ne işlediklerin bilmezler • ȯndan kurʿa atarak esvâbını paylaşdılar 
LUK.23.35*ve halk orada durup bakardı hâkimler dahi halk ile ȯnủ istihzâ ėdip dėrlerdi ki o ġayrıları kurtardı kendỉyi kurtarsın eḡer Mesîh ve Allahıŋ muhtârı ise 
LUK.23.36*ve sipâhîler dahi ȯnủ istihzâ ėderler idi ve yanaşıp ȯŋa sirke sundular 
LUK.23.37*ve eḡer Yahûdîleriŋ pâdişâhı iseŋ kendỉŋi kurtar dėrler idi 
LUK.23.38*ve Yûnânî ve Rûmî ve ʿİbrânî hurûf ile yazılmış nâme başı üzerinde var idi yaʿnî Yahûdîleriŋ pâdişâhı budur 
LUK.23.39*Bu kez asılmış mücrimlerden biri ȯŋa sebb ėdip eḡer Mesîh iseŋ hem kendỉŋi hem bizi kurtar dėr idi 
LUK.23.40*ammâ öbűrü cevâb vėrip ȯnủ âzârlar idi sen bile bir ʿazâbda iken Allahdan korkmazmısın 
LUK.23.41*hele bize hakkdır ki ʿamelimize göre müstahakk ʿazâbın çekeriz ammâ bu bir nâ-maʿkûl şey etmedi 
LUK.23.42*ȯndan Hazret-i ʿİsâya dėdi ki ya rabb melekûtuŋa geldiḡiŋ zamân beni yâd eyle 
LUK.23.43*Hazret-i ʿİsâ dahi ȯŋa dėdi ki Hakkan saŋa dėrim ki sen bugün benim ile cennetde olursun 
LUK.23.44*ve sâʿat altıya yakın iken bütün yer üzerinde tâ sâʿat dokuza dek karaŋlık oldu 
LUK.23.45*ve güneş karaŋlı oldu da heykeliŋ perdesi ortadan yarıldı 
LUK.23.46*ȯndan Hazret-i ʿİsâ âvâz-ı bülend ile çağırıp Ey Baba rûhumu elleriŋe teslîm ėderim dėdi ve bunủ dėdiḡi gibi cân vėrdi 
LUK.23.47*ve yüz başı bu hâli gördükde Allah Teʿâlâya hamd ü senâ eyleyip gerçekden bu âdam sâdık idi dėdi 
LUK.23.48*ve bu seyrâna cemʿ olunan bi'l-cümle cemʿiyyetler bu ahvâli gördükle göḡüslerine döḡünerek döndüler 
LUK.23.49*ve cümle âşinâları ve Celîlden ȯnuŋ ardınca gelen ʿavratlar uzakdan durup bu nesnelere bakarlar idi 
LUK.23.50*Ve işte Yûsuf nâm bir müşîr ve sâlih ve sâdık âdam 
LUK.23.51*ki ȯnlarıŋ müşâveresine ve ʿameline rızâ vėrmemiş idi ve Râma nâm Yahûdâ şehirlerinden doğma olup ol dahi melekût-ullaha muntazır idi 
LUK.23.52*Pilatusa varıp Hazret-i ʿİsânıŋ meyitini istedi 
LUK.23.53*ve ȯnủ indirip bir kefene sardı ve kaya içinde kesilmiş bir mezâra kodủ ki içine hîç kimse şimdiye dek konulmamış idi 
LUK.23.54*ve ol gün cumʿa olup sebt günü dahi ağarmak üzere idi 
LUK.23.55*bu kez Hazret-i ʿİsâ ile bile Celîlden gelen ʿavratlar Yûsufuŋ ardınca varıp mezâra ve ȯnuŋ meyiti vazʿ olunduğu tarza bakdılar 
LUK.23.56*ȯndan dönüp bahârlar ve hoş râyihalı yağlar hâzırladılar ve vasiyyet mûcibince sebt gününde râhat etdiler ∞ 
LUK.24.1*Ve haftanıŋ ilk gününde çiḡ sabâh ȯnlar ve baʿzı ġayrılar bile mezâra varıp hâzır etdikleri bahârı getỉrdiler 
LUK.24.2*ve taşı mezârdan yuvarlanmış buldular 
LUK.24.3*ve içerỉ girdikden soŋra Hazret-i ʿİsânıŋ meyitini bulmadılar 
LUK.24.4*ve vâkiʿ oldu ki bunlar bu hâlden hayretde iken işte berrâk esvâb ile iki âdam ȯnlara zuhûr etdi 
LUK.24.5*ȯnlar dahi havfnâk ve yüzü yere eḡilmiş iken ol iki kişi ȯnlara dėdiler ki Niçỉn diriyi ölüler arasında ararsıŋız 
LUK.24.6*o bunda deḡil ammâ ihyâ olunmuşdur o dahi Celîlde size söylediḡini hâtırıŋızda tutuŋ 
LUK.24.7*çün dėdi ki İbnü'l-İnsân günâhkâr âdamlarıŋ ellerine teslîm olunup ve hâçlanıp üçüncü günde ihyâ olunsa gerekdir 
LUK.24.8*ve ȯnuŋ kelimâtı hâtırlarına geldi 
LUK.24.9*ȯndan mezârdan ʿavdet etdikde bu cümle ahvâli onbir telâmîze ve hep sâʾirlere nakl eylediler 
LUK.24.10*ve bu nesneleri havâriyyûna nakl ėden bunlar idiler Meryem el-Mecdeliyye ve Yoannâ ve Yaʿkûbuŋ anası diḡer Meryem ve ȯnlarıŋ ile bile olanlar 
LUK.24.11*ammâ ȯnlarıŋ sözleri ȯnlara türrehât gibi görünmekle inanmadılar 
LUK.24.12*ammâ Betrus kalkıp mezâra şitâb etdi ve eḡilip orada yatan kefenlerden ġayrı nesneleri görmemekle ol vâkiʿ hâlden kendỉ kendỉde taʿaccüb ėdip gitdi 
LUK.24.13*Ve işte ȯnlardan ikisi hemēn ol günde Kuds-i Şerîfden altmış ġalve mesâfede olan ʿEmvâs nâm bir karyeye gider iken 
LUK.24.14*bi'l-cümle bu vukûʿ bulan ahvâli birbiriyle söyleşirler idi 
LUK.24.15*ve oldu ki sohbet ve mübâhese ėder iken Hazret-i ʿİsâ kendỉsi yaklaşıp hemrâh oldu 
LUK.24.16*ve ȯnlarıŋ gözleri ȯnủ teşhîs etmekde kamaşık idiler 
LUK.24.17*ol dahi ȯnlara dėdi ki Yol esnâsında birbiriŋiz ile söyleşdiḡiŋiz lâkırdı ne idi ve niçỉn mahzûnsuŋuz 
LUK.24.18*ve biri ki ȯnuŋ adı Klevopa idi cevâb vėrip ȯŋa dėdi ki sen yalıŋız Kuds-i Şerîfde ġarîb misin ki bu günlerde ȯnda vâkiʿ olan şeyleri bilmezsin 
LUK.24.19*ol dahi ȯnlara ne âsıl dėdi ȯnlar dahi ȯŋa dėdiler ki Nâseretli Hazret-i ʿİsânıŋ mâcerâsını ki peyġamber kişi olup Allahıŋ ve cümle kavmiŋ huzûrunda efʿâlde ve akvâlde kavî idi 
LUK.24.20*ve ne vechile baş imâmlarımız ve hâkimlerimiz ȯnủ katle hükm olunmağa teslîm ėdip hâçladılar 
LUK.24.21*biz ise umardık ki İsrâʾîli kurtaracak o idi ammâ bunlardan mâʿadâ bu hâller olalı bugün üçüncü gündür 
LUK.24.22*ve aramızda olan baʿzı ʿavratlar bize halecân vėrdiler zîrâ çiḡ sabâh mezâra varıp 
LUK.24.23*ve tenini bulmayıp geldiler ve dėdiler ki melekleriŋ zuhûrunu gördük ki diridir dėrler 
LUK.24.24*ve bizimkilerden baʿzısı mezâra vardıkda ʿavratlarıŋ dėdiḡi gibi buldular ammâ Hazret-i ʿİsâyı görmediler 
LUK.24.25*o zamân o ȯnlara dėdi ki Ey ʿakılsızlar ve peyġamberleriŋ söyledikleri cümle nesnelere inanmağa geç göŋüllüler 
LUK.24.26*Mesîh bu nesneleri çekip kendỉ ʿizzetine girmek lâzım deḡilmi idi 
LUK.24.27*ve Mûsâdan başlayıp cümle peyġamberlerden kendỉ hakkında hep yazıldığını ȯnlara beyân eyledi 
LUK.24.28*ve varacakları karyeye yakın geldikleri zamân o dahi uzak yere gider gibi oldu 
LUK.24.29*ammâ ȯnlar ȯŋa teklîf ėdip dėdiler ki bizim ile kal zîrâ âhşâm oldu gün zevâldedir pes o konağa girip ȯnlarıŋ ile kaldı 
LUK.24.30*ve ȯnlarıŋ ile sofrada oturur iken etmeḡi alıp bereket duʿâsını etdi ve ȯnủ pâreleyip ȯnlara taksîm eyledi 
LUK.24.31*ve ȯnlarıŋ gözleri açılıp ȯnủ teşhîs etdiler ammâ o ȯnlardan nâ-bedîd oldu 
LUK.24.32*ve ȯnlar birbirine dėdiler ki yüreḡimiz içimizde yanmaz mı idi kaçanki yolda bize yolda söyleyip kitâbları tefsîr ėderdi 
LUK.24.33*ve ol sâʿatde kalkıp Kuds-i Şerîfe döndüler ve onbir telâmîzi hem bile olanları mecmûʿ buldular 
LUK.24.34*ki hakîkaten Rabb ihyâ olundu ve Simʿuna göründü dėrler idi 
LUK.24.35*ȯnlar dahi yolda vâkiʿ olan hâli hikâyet eylediler ve nice ki ȯnủ etmek pârelemesinde teşhîs etdiler 
LUK.24.36*ve ȯnlar bu nesneleri söyleşir iken Hazret-i ʿİsâ kendỉsi aralarında zuhûr ėdip ȯnlara selâmün ʿaleyküm dėdi 
LUK.24.37*ȯnlar ise şaşıp ve korkup zann etdiler ki bir rûh gördüler 
LUK.24.38*ve o ȯnlara dėdi ki Ne ıztırâb çekersiŋiz ve kalbleriŋize niçỉn efkâr gelir 
LUK.24.39*ellerime ve ayaklarıma bakıŋ zîrâ oyum • baŋa yapışıŋ ve bakıŋ zîrâ rûhuŋ ne eti ne kemỉkleri var nice ki siz görürsüŋüz ki benim var 
LUK.24.40*ve bunủ dėdikden soŋra ȯnlara elleri ve ayakları gösterdi 
LUK.24.41*ammâ ȯnlar sevinişip şâd oldukları sebebiyle dahi inanmayıp taʿaccüb etdiklerinde o ȯnlara bunda yeyecek bir nesneŋiz var mı dėdi 
LUK.24.42*ȯnlar dahi ȯŋa bir pârça balık kebâbı ve gümeç balından vėrdiler 
LUK.24.43*ol dahi ȯnủ alıp ȯnlarıŋ huzûrunda yedi 
LUK.24.44*ȯndan ȯnlara dėdi ki Ben dahi siziŋle iken size etdiḡim tekellümât bunlardır ki Mûsânıŋ Tevrâtında ve enbiyâ kitâbında hem Zebûrda benim hakkımda yazılan cemîʿ nesneler itmâm olunmak gerek idi 
LUK.24.45*o zamân ȯnlarıŋ zihnini açdı ki kitâbı aŋlayalar 
LUK.24.46*ve ȯnlara dėdi ki Böyle yazılmışdır ve gerek idi ki Hazret-i Mesîh böyle elem çeke hem üçüncü günde ölülerden ihyâ oluna 
LUK.24.47*ve Kuds-i Şerîfden başlayıp cemîʿ tavâʾif arasında ȯnuŋ ismiyle tevbe ve günâhlara mağfiret tebşîr oluna 
LUK.24.48*pes siz bu nesnelere şâhidlersiŋiz 
LUK.24.49*ve işte ben Babamıŋ vaʿdesini üzeriŋize göndereyim • siz tâ aʿlâdan kuvvet ile gíyinmiş oluncaya dek Kuds-i Şerîfde duruŋ 
LUK.24.50*Ȯndan ȯnları taşraya tâ Beyt-ʿAnyâya dek getỉrdi ve ellerini yukarᵼ kaldırıp ȯnlara hayr duʿâ eyledi 
LUK.24.51*ve vâkiʿ oldu ki ȯnlara hayr duʿâ ėder iken ȯnlardan ayrılıp göḡe ʿurûc eyledi 
LUK.24.52*ȯnlar dahi ȯŋa secde etdiklerinden soŋra ʿazîm sürur ile Kuds-i Şerîfe döndüler 
LUK.24.53*ve Allah Teʿâlâya hamd ü senâ ve tebârek ėderek dâʾimâ heykelde olurlar idi âmîn ∞
JHN.0.0*Hazret-i ʿİsâ el-Mesîhiŋ İncîl-i Şerîfi Yuhannânıŋ kavlince
JHN.1.1*İbtidâ Kelâm var idi ve Kelâm Allah Teʿâlânıŋ katında idi ve Allah Kelâm idi 
JHN.1.2*ol fi'l-ibtidâ Allahıŋ katında idi 
JHN.1.3*her şey ȯnuŋla yaradıldı ve hîç bir mahlûk ȯnsuz halk olunmadı 
JHN.1.4*hayât ȯnuŋ içinde idi hem hayât âdemiyânıŋ nûru idi 
JHN.1.5*nûr dahi zulümâtda izâʾet eyler zulümât ise ȯnủ idrâk etmedi 
JHN.1.6*Allah Teʿâlâdan irsâl olunmuş bir âdam var idi ki ȯnuŋ adı Yuhannâ idi 
JHN.1.7*bu şehâdet vėrmeḡe geldi tâ ki nûrdan ötürű şehâdet vėre tâ ki hepsi ȯnuŋ sebebi ile îmân getỉreler 
JHN.1.8*o kendỉsi nûr deḡil idi ammâ tâ ki nûrdan ötürű şehâdet vėre 
JHN.1.9*o nûr-ı hakk idi ki dünyâya gelen her âdamı tenvîr ėder 
JHN.1.10*dünyâda idi ve dünyâ ȯnuŋla yapılmışdır ve dünyâ ȯnủ bilmedi 
JHN.1.11*o hâsslarına geldi ve hâssları ȯnủ kabûl etmediler 
JHN.1.12*ammâ Allahıŋ oğulları olunmağa kudretini ȯnlarıŋ cümlesine vėrdi ki ȯnủ kabûl ėdip ismine îmân getỉreler 
JHN.1.13*ki ȯnlar ne kandan ve ne nefs ârzûsundan ve ne eriŋ şehvetinden belki Allahdan doğmuşlardır 
JHN.1.14*Ve Kelâm cesed oldu hem pür lütuf ve hakîkat iken aramızda mekân tutdu ve biz ȯnuŋ celâlini Babanıŋ Biricik Oğlunuŋ celâlini gibi gördük 
JHN.1.15*Yuhannâ ȯnuŋ hakkında şehâdet eyler ve nidâ ėdip Ol ʿakabimce gelen benden evvel olunmuşdur dėdiḡim budur dėdi zîrâ benden mukaddem idi 
JHN.1.16*ve biz hepimiz ȯnuŋ ġanîmetinden hem ʿinâyet içỉn ʿinâyet aldık 
JHN.1.17*zîrâ Tevrât Mûsâ ile vėrildi ammâ ʿinâyet ve hakk Hazret-i ʿİsâ el-Mesîh ile oldu 
JHN.1.18*Allah Teʿâlâyı hîç kimse görmemişdir • Babanıŋ koynunda olan Biricik Oğlu ȯnủ beyân eyledi 
JHN.1.19*Ve Yuhannânıŋ şehâdeti budur kaçanki Yahûdîler Kuds-i Şerîfden imâmlar ve Levîliler gönderdiler ki ȯŋa sen kimsin diyẻ suʾâl ėdeler 
JHN.1.20*ol dahi ikrâr ėdip inkâr etmedi ve ben mesîh deḡilim diyẻ ikrâr eyledi 
JHN.1.21*ȯnlar dahi ȯŋa sordular ki imdi sen kimsin İlyâ mısın ol dahi deḡilim dėdi • peyġamber misin yok dėdi 
JHN.1.22*pes ȯŋa kimsin dėdiler tâ ki bizi gönderenlere cevâb vėreviz kendỉ hakkıŋda ne dėrsin 
JHN.1.23*ol dahi cevâb vėrip dėdi ki beriyyede nidâ ėdeniŋ âvâzıyım Rabbiŋ yolunu doğruduŋ nice ki ʿİşʿayyâ peyġamber söyledi 
JHN.1.24*ve ol gönderilen kimesneler Ferîsîlerden idiler 
JHN.1.25*hem ȯnlar ȯŋa suʾâl ėdip dėdiler ki imdi çün ve ne mesîh ve ne İlyâ ve ne peyġambersin niçỉn taʿmîd ėdersin 
JHN.1.26*Yuhannâ dahi cevâb vėrip dėdi ki Ben su ile taʿmîd ėderim ammâ araŋızda bir kimse var ki siz ȯnủ bilmezsiŋiz 
JHN.1.27*benim ʿakabimce gelen kimesne benden evvel olunmuşdur ki ben ȯnuŋ pâpûçlarınıŋ tasmasını çözmeḡe kâdir deḡilim 
JHN.1.28*Bu nesneler Erden nehriniŋ ötesinde olan Beyt-ʿEberde vâkiʿ oldular ki orada Yuhannâ taʿmîd ėderdi 
JHN.1.29*irtesi gün Yuhannâ kendỉye gelen Hazret-i ʿİsâyı görüp dėdi ki İşte Allah Teʿâlânıŋ Kuzủsu ki ʿâlemiŋ günâhını refʿ ėder 
JHN.1.30*odur ol kimesne ki ben ȯnuŋ içỉn dėdim ki ʿakabimce bir âdam geliyor ki benden evvel olunmuşdur zîrâ benden mukaddem idi 
JHN.1.31*ammâ ben ȯnủ bilmezdim lakin İsrâʾîle zâhir olması içỉn ben su ile taʿmîd ėderek geldim 
JHN.1.32*hem Yuhannâ şehâdet ėdip dėdi ki ben göḡercin üslubunda gökden inmiş Rûhu gördüm ki üzerine kondu 
JHN.1.33*ve ben ȯnủ bilmezdim ammâ beni su ile taʿmîd etmeḡe irsâl ėden kimesne baŋa dėdi idi ki ol kimse ki sen ȯnuŋ üzerine Rûhuŋ inip konduğunu göresin Rûhü'l-Kudüs ile taʿmîd ėden odur 
JHN.1.34*ve ben ȯnủ gördüm de şehâdet ėderim ki İbn-Ullah odur 
JHN.1.35*İrtesi gün Yuhannâ tekrâr kendỉ iki mürîdi ile orada bulunmağla 
JHN.1.36*gezen Hazret-i ʿİsânıŋ yüzüne bakıp işte Allahıŋ Kuzủsu dėdi 
JHN.1.37*ve ol iki mürîdler ȯnuŋ söylediḡini işitdiler de Hazret-i ʿİsânıŋ ardınca gitdiler 
JHN.1.38*Hazret-i ʿİsâ dahi dönüp ve ȯnlarıŋ ardınca geldiḡini görüp ȯnlara ne ararsıŋız dėdi (39) ȯnlar dahi ȯŋa ya rabbî ki terceme olunsa ya muʿallim dėmekdir nerede oturursun dėdiler 
JHN.1.39*(40) ol dahi ȯnlara geliŋ bakıŋ dėdi ȯnlar dahi varıp nerede oturduğunu gördüler de ol gün yanında durdular ve o zamân sâʿat ona yakın idi 
JHN.1.40*(41) Simʿun Betrusuŋ karındaşı Andreʾus on ikiden biri idi ki ol sözü Yuhannâdan işidip Hazret-i ʿİsâya tâbiʿ oldular 
JHN.1.41*(42) bu evvelâ Simʿun nâm kendỉ karındaşı bulup ȯŋa dėdi ki biz Mesîhi ki terceme olunsa Kristos dėmekdir bulduk 
JHN.1.42*(43) ve ȯnủ Hazret-i ʿİsâya getỉrdi Hazret-i ʿİsâ dahi ȯnuŋ yüzüne bakıp dėdi ki sen Yonâ oğlu Simʿunsun saŋa Kefâs ki terceme olunsa Betrus dėmekdir dėnile 
JHN.1.43*(44) İrtesi gün Hazret-i ʿİsâ Celîle gitmek isterken Fîlibbusu buldu da ȯŋa ardımca gel dėdi 
JHN.1.44*(45) Fîlibbus ise Beyt-Saydâdan doğma idi ki Andreʾusuŋ ve Betrusuŋ şehri idi 
JHN.1.45*(46) bu kez Fîlibbus Natanaʾėli bulup ȯŋa dėdi ki biz ol kimseyi bulduk ki Mûsâ ȯnuŋ husûsunu Tevrâtda ve enbiyâ dahi yazdılar yaʿnî Yûsufuŋ oğlu Nâseretli ʿİsâyı 
JHN.1.46*(47) Natanaʾėl dahi ȯŋa dėdi ki Nâseretden bir íyỉ şeyʾ çıkmak kâbil midir • Fîlibbus ȯŋa gel bak dėdi 
JHN.1.47*(48) ve Hazret-i ʿİsâ Natanaʾėliŋ kendỉye geldiḡini görüp ȯnuŋ hakkında dėdi ki işte hakîkat-ı hâlde bir İsrâʾîlli ki ȯnda hîç hîle yokdur 
JHN.1.48*(49) Natanaʾėl ȯŋa beni neden bilirsin dėdi • Hazret-i ʿİsâ dahi Fîlibbus seni çağırmazdan evvel ben seni incîr ağacınıŋ altında gördüm dėdi 
JHN.1.49*(50) Natanaʾėl cevâb vėrip ȯŋa dėdi ki ya rabb sen İbn-Ullahsın İsrâʾîliŋ pâdişâhı sensin dėdi 
JHN.1.50*(51) Hazret-i ʿİsâ dahi cevâb vėrip dėdi ki Ben seni incîr ağacınıŋ altında gördüm saŋa dėdiḡim içỉn îmâna geldiŋ • bundan aʿzam şeyler dahi göreceksin 
JHN.1.51*(52) ȯndan ȯŋa dėdi ki Hakkan hakkan size dėrim ki bu zamândan soŋra göḡü açık ve İbnü'l-İnsânıŋ huzûrunda çıkıp inen melekleri göresiz ∞ 
JHN.2.1*Ve üç günden soŋra Celîlde vâkiʿ Kanâ nâm şehirde düḡün oldukda Hazret-i ʿİsânıŋ anası orada idi 
JHN.2.2*Hazret-i ʿİsâ dahi kendỉ telâmîzi ile düḡüne daʿvet olundu 
JHN.2.3*ve şarâb eksik olmağla Hazret-i ʿİsânıŋ anası ȯŋa şarâbları yokdur dėdi 
JHN.2.4*Hazret-i ʿİsâ ȯŋa dėdi ki ey karı seniŋ ile benim ne işim var benim sâʿatim dahi gelmedi 
JHN.2.5*anası dahi hizmetkârlara dėdi ki size her ne dėrse eyleyiŋ 
JHN.2.6*Bu kez orada Yahûdîleriŋ tahâreti içỉn konulmuş altı taş küpler var idi ki her biri birer ya ikişer medre tutardı 
JHN.2.7*Hazret-i ʿİsâ ȯnlara küpleri su ile dolduruŋ dėdi ȯnlar dahi tâ ağzına dek doldurdular 
JHN.2.8*ȯndan ȯnlara dėdi ki şimdi çıkarıŋ ve çēşnegîre götürüŋ ȯnlar dahi götürdüler 
JHN.2.9*bu kez çēşnegîr ol şarâba dönmüş suyu tatdıkdan soŋra nereden idiḡini bilmezdi lakin suyu çıkaran hizmetkârlar bilirlerdi pes güyegüyü çağırıp 
JHN.2.10*ȯŋa dėdi ki herkes ibtidâ íyỉ şarâbı ortaya getỉrir ve vâfir içildikden soŋra ȯndan fenâcasını getỉrir sen ise íyỉ şarâbı şimdiye deḡin sakladıŋ 
JHN.2.11*Hazret-i ʿİsâ Kanâʾ-i Celîlîde bu muʿcize ile muʿcizâtına âġâz eyleyip kendỉ ʿizzetini izhâr eyledi ve telâmîzi dahi ȯŋa îmân getỉrdiler 
JHN.2.12*Ȯndan soŋra o ve anası hem karındaşları ve telâmîzi Kefarnahûma indiler de orada bir kaç gün durdular 
JHN.2.13*bu kez Yahûdîleriŋ fısh bayrâmı yakın olmağla Hazret-i ʿİsâ Kuds-i Şerîfe çıkdı 
JHN.2.14*ve heykelde öküzler ve koyunlar hem göḡercinler satanları ve oturan sarrâfları buldu 
JHN.2.15*ol dahi urġanlardan bir kamçı yapdı da ȯnları öküzleri ve koyunları ile heykelden taşraya kovdu ve sarrâflarıŋ akçelerini dağıtdı hem çekmecelerini baş aşağa eyledi 
JHN.2.16*ve göḡercinler satanlara dėdi ki kaldırıŋ bu şeyleri buradan ve Babamıŋ beytini bâzâr hâneye döndürmeŋ 
JHN.2.17*telâmîziniŋ hâtırına dahi geldi ki mastûrdur ki beytiŋiŋ ġayreti beni yedi dėdi 
JHN.2.18*Ȯnuŋ içỉn Yahûdîler ȯŋa söz atıp dėdiler ki bize ne ʿalâmet gösterirsin ki bu nesneleri ėdersin 
JHN.2.19*Hazret-i ʿİsâ dahi ȯnlara cevâb vėrip bu heykeli yıkıŋ da ben ȯnủ üç günüŋ içinde kaldırayım dėdi 
JHN.2.20*bu kez Yahûdîler dėdiler ki bu heykel kırk altı yılda yapıldı da sen ȯnủ üç günde kaldırasın 
JHN.2.21*o ise kendỉ cesediniŋ heykeli içỉn söyler idi 
JHN.2.22*pes ölülerden ihyâ olundukdan soŋra telâmîziniŋ hâtırına geldi ki o ȯnlara bunủ söyledi idi de kitâba hem Hazret-i ʿİsânıŋ söylediḡi sözlerine inandılar 
JHN.2.23*ȯndan o fısh bayrâmında Kuds-i Şerîfde iken çoğu ȯnuŋ etdiḡi muʿcizâtı görüp ismine îmân getỉrdiler 
JHN.2.24*ammâ Hazret-i ʿİsâ ȯnlara iʿtimâd etmezdi zîrâ hepsini bilirdi 
JHN.2.25*ve ȯŋa gerekmezdi ki bir kimesne âdam içỉn ȯŋa şehâdet getỉre zîrâ o kendỉsi âdamda ne idiḡini bilir idi ∞ 
JHN.3.1*Bu kez Ferîsîler arasında Yahûdîleriŋ eşrâfından Nikodimus nâm bir âdam var idi 
JHN.3.2*bu Hazret-i ʿİsâya gėcede gelip ȯŋa dėdi ki ya rabb biz biliriz ki sen Allah tarafından gelmiş bir muʿallimsin zîrâ hîç kimse Allah Teʿâlâ ȯnuŋla deḡil ise seniŋ etdiḡiŋ muʿcizâtları etmeḡe kâdir deḡildir 
JHN.3.3*Hazret-i ʿİsâ dahi cevâb vėrip dėdi ki Hakkan hakkan saŋa dėrim ki bir kimse yeŋiden doğmaz ise melekût-ullahı göremez 
JHN.3.4*Nikodimus ȯŋa dėdi ki bir âdam koca iken nice doğabilir tekrâr anasınıŋ karnına girip doğmağa kâdir midir 
JHN.3.5*Hazret-i ʿİsâ cevâb vėrdi ki Hakkan hakkan saŋa dėrim ki bir kimse sudan ve rûhdan doğmayınca melekût-ullaha giremez 
JHN.3.6*etden doğan etdir ve rûhdan doğan rûhdur 
JHN.3.7*taʿaccüb etme ki ben saŋa tekrâr doğmak lâzımdır dėdim 
JHN.3.8*rüzgâr istediḡi yere eser de sen ȯnuŋ sesini işidirsin ammâ nereden geldiḡini ve ne cânibe gitdiḡini bilmezsin • rûhdan doğan kim ise dahi böyledir 
JHN.3.9*Nikodimus cevâb vėrip ȯŋa dėdi ki bu nesneler nice olmak kâbildir 
JHN.3.10*Hazret-i ʿİsâ cevâb vėrip ȯŋa dėdi ki Sen İsrâʾîliŋ muʿallimisin de bu nesneleri bilmezsin 
JHN.3.11*hakkan hakkan saŋa dėrim ki biz bildiḡimizi söyleriz ve gördüḡümüze şehâdet ėderiz ammâ siz şehâdetimizi kabûl etmezsiŋiz 
JHN.3.12*ben size arza dâʾir nesneler söylerim de inanmazsıŋız ya size semâvî nesneler söylersem nice inanasıŋız 
JHN.3.13*göḡe kimse suʿûd etmedi illâ gökden nâzil olan İbnü'l-İnsân ki o gökdedir 
JHN.3.14*ve nice ki Mûsâ yılanı beriyyede kaldırdıysa İbnü'l-İnsân da böyle kaldırılmak gerekdir 
JHN.3.15*tâ kim ȯŋa îmân getỉren helâk olmaya lakin ebedî hayy ola 
JHN.3.16*Zîrâ Allah Teʿâlâ ʿâlemi o kadar sevdi ki kendỉ Biricik Oğlunu vėrdi tâ ki her ȯŋa îmân getỉren helâk olmaya ammâ ebeden hayy ola 
JHN.3.17*zîrâ Allah Teʿâlâ kendỉ Oğlunu ʿâleme ȯnuŋ içỉn göndermedi ki ʿâlemi hükm eyleye ammâ ȯnuŋ içỉn ki ʿâlem ȯnuŋ sebebi ile halâs bula 
JHN.3.18*ȯŋa îmân getỉren müdân olmaz ammâ îmân getỉrmeyen artık müdân olmuşdur ol sebebden ki Allah Teʿâlânıŋ Biricik Oğlunuŋ ismine îmân getỉrmedi 
JHN.3.19*ve müdâyene budur ki nûr ʿâleme geldi de benî âdem zulümâtı nûrdan ziyâde sevdi zîrâ ʿamelleri yaramaz idi 
JHN.3.20*zîrâ her kim yaramaz işler işler ise nûru sevmez hem nûra gelmez tâ ki ʿamelleri zemm olunmaya 
JHN.3.21*ammâ hakk ʿameli işleyen nûra gelir tâ ki ʿamelleri zâhir ola zîrâ Allah ile ʿamel olunmuşlardır 
JHN.3.22*Bundan soŋra Hazret-i ʿİsâ kendỉ telâmîzi ile Yahûdâ vilâyetine geldi de orada ȯnlarıŋ ile durup taʿmîd ėderdi 
JHN.3.23*Yuhannâ dahi Sâlime yakın olan ʿEyn Nûnda taʿmîd ėderdi zîrâ ol mevziʿde sular çok idi de gelen taʿmîd olunurdu 
JHN.3.24*zîrâ Yuhannâ henüz zindâna konulmadı idi 
JHN.3.25*pes Yuhannânıŋ mürîdleri ile Yahûdîleriŋ beyninde tahâret husûsunda bir mücâdele düşdü 
JHN.3.26*ve Yuhannâya gelip dėdiler ki ey muʿallim işte ol seniŋle Erdeniŋ öte yakasında olan kimesne ki ȯŋa şehâdet getỉrdiŋ taʿmîd ėder ve hepsi ȯŋa gelirler 
JHN.3.27*Yuhannâ cevâb vėrip dėdi ki Âdam bir şey almağa kâdir deḡildir meḡer ȯŋa gökden vėrildiyse 
JHN.3.28*siz kendỉleriŋiz baŋa şâhidlersiŋiz ki ben Mesîh deḡilim illâ ȯnuŋ öŋünce irsâl olundum dėdim 
JHN.3.29*kimiŋ nâmzēdi var ise dâmâd odur ammâ dâmâdıŋ dostu ki hâzır olup ȯnủ işidir dâmâdıŋ âvâzından çok mesrûr olur • ȯnuŋ içỉn bu benim sürurum tamâmdır 
JHN.3.30*o izdiyâd üzere ve ben intikâs üzere olmak gerekdir 
JHN.3.31*yukarᵼdan gelen hepsine üstdür • arzdan olan arzlıdır ve arzdan söyler ammâ gökden gelen hepsine üstdür 
JHN.3.32*ve gördüḡüne ve işitdiḡine şehâdet ėder ammâ şehâdetini kimse kabûl etmez 
JHN.3.33*ȯnuŋ şehâdetini kabûl ėden Allahıŋ hakk olduğuna sicill atar 
JHN.3.34*zîrâ Allahıŋ resûlü Allahıŋ Kelâmını söyler zîrâ Allah Teʿâlâ ȯŋa rûhu ölçek ile vėrmez 
JHN.3.35*Baba Oğlunu sever ve her şeyʾi eline teslîm eyledi 
JHN.3.36*Oğluna îmân getỉreniŋ ebedî hayâtı var ammâ Oğluna îmân getỉrmeyen hayâtı görmeye ve ġazab-ullah üzerinde durur ∞ 
JHN.4.1*Bu kez Rabb bilip ki Ferîsîler ȯnuŋ Yuhannâdan ziyâde telâmîz peydâ etdiḡini ve taʿmîd eylediḡini işitdiler 
JHN.4.2*eḡerçi Hazret-i ʿİsâ bi'z-zât taʿmîd etmezdi ise lakin ȯnuŋ telâmîzi taʿmîd ėder idi 
JHN.4.3*Yahûdâ vilâyetini bırakdı da tekrâr Celîle gitdi 
JHN.4.4*ve Samâriyeden geçmek gerek idi 
JHN.4.5*pes Samâriye vilâyetiniŋ şehirlerinden olup Yaʿkûb kendỉ oğlu Yûsufa vėrdiḡi çiftliḡe yakın olan Sîhâr nâm şehre geldi 
JHN.4.6*ve Yaʿkûbuŋ çeşmesi orada idi de Hazret-i ʿİsâ yoldan yorġun olmağla çeşme yanında otururken sâʿat altıya yakın idi 
JHN.4.7*ve bir Samâriye ʿavratı su çekmeḡe geldi de Hazret-i ʿİsâ baŋa su vėr içeyim dėdi 
JHN.4.8*zîrâ telâmîzi taʿâmlar satᵼn almağa şehre gitdiler idi 
JHN.4.9*bu kez ol Samâriye ʿavratı ȯŋa dėdi ki nice olur ki sen Yahûdî iken benden ki Samâriyeli ʿavratım su içmek istersin vaktâkim Yahûdîler Samâriyeliler ile koŋuşmazlar 
JHN.4.10*Hazret-i ʿİsâ cevâb vėrip ȯŋa dėdi ki Eḡer sen Allahıŋ hibesini ve saŋa su içmeḡe baŋa vėr deyen kim idiḡini bileydiŋ sen ȯndan istemiş olurduŋ ol dahi saŋa âb-ı hayâtı vėrirdi 
JHN.4.11*ʿavrat ȯŋa dėdi ki ya rabb seniŋ su çıkaracak kabıŋ bile yok ve kuyu deriŋdir pes ol âb-ı hayât saŋa nereden olur 
JHN.4.12*sen babamız Yaʿkûbdan büyükmüsün ki bize bu kuyuyu vėrdi de kendỉsi ve ȯnuŋ evlâdı hem sürűleri bundan içdiler 
JHN.4.13*Hazret-i ʿİsâ cevâb vėrip ȯŋa dėdi ki Her kim bu sudan içerse bir dahi susaya 
JHN.4.14*ammâ ol ki ol sudan içe ki ben ȯŋa vėreceḡim hîç ebeden susamaya belki ben ȯŋa vėreceḡim su tâ ebedî hayâta feverân ėden suyuŋ çeşmesine ȯnuŋ derûnunda devinecekdir 
JHN.4.15*ʿavrat ȯŋa dėdi ki ya rabb bu sudan vėr ki artık susamayam ve buraya su çekmeḡe gelmeyem 
JHN.4.16*Hazret-i ʿİsâ ȯŋa dėdi ki var kocaŋı çağır da buraya gel 
JHN.4.17*ʿavrat cevâb vėrip ȯŋa dėdi ki benim kocam yokdur • Hazret-i ʿİsâ dėdi ki íyỉ dėdiŋ ki kocam yokdur 
JHN.4.18*zîrâ seniŋ beş kocaŋ var idi ve şimdiki dahi seniŋ kocaŋ deḡildir bunủ gerçek söylediŋ 
JHN.4.19*ʿavrat ȯŋa dėdi ki ya rabb ben gördüm ki sen peyġambersin 
JHN.4.20*ecdâdımız bu dağda secde eylediler ve siz dėrsiŋiz ki secde ėdecek yer Kuds-i Şerîfdedir 
JHN.4.21*Hazret-i ʿİsâ ȯŋa dėdi ki Ey ʿavrat inan baŋa ki ve ne bu dağda ne Kuds-i Şerîfde Babaya secde etmeyeceḡiŋiz sâʿati geliyor 
JHN.4.22*siz bilmediḡiŋiz şeye secde ėdersiz biz bildiḡimiz şeyʾe secde ėderiz zîrâ halâs Yahûdîleriŋ tarafındandır 
JHN.4.23*ammâ sâʿat geliyor ve hâlen hâzırdır ki hakk üzere secde ėdenler rûh ve hakk ile Babaya secde ėdeceklerdir zîrâ Baba dahi şu kimseleri ister ki ȯŋa böyle secde eyleyeler 
JHN.4.24*Allah Teʿâlâ rûhdur ȯnuŋ içỉn lâzım olan budur ki ȯŋa secde ėdenler rûh ve hakk ile secde eyleyeler 
JHN.4.25*ʿavrat dahi ȯŋa dėdi ki bilirim ki Kristos dėdikleri Mesîh geliyor • o geldiḡi zamân bize her şeyʾi bildire 
JHN.4.26*Hazret-i ʿİsâ ȯŋa dėdi ki işte ol kimse benim ki saŋa söylerim 
JHN.4.27*Bu esnâda ȯnuŋ telâmîzi gelip ʿavrat ile söyleşdiḡine taʿaccüb eylediler ammâ hîç kimse ne istersin ya ȯnuŋla ne söyleşirsin dėmedi 
JHN.4.28*ȯndan ʿavrat kendỉ destîsini bırağıp şehre gitdi de halka dėdi ki 
JHN.4.29*geliŋ bir âdamı görüŋ ki baŋa hep etdiḡimi söyledi ʿacabâ Mesîh o mudur 
JHN.4.30*şehirden çıkdılar da ȯŋa gelirler idi 
JHN.4.31*Bu aralıkda telâmîz ȯŋa yalvarıp ya muʿallim taʿâm ye dėdiler 
JHN.4.32*ammâ o ȯnlara dėdi ki ben bilmediḡiŋiz yeyecek taʿâmım var 
JHN.4.33*bu kez telâmîz birbirine bir kimse ȯŋa yemek getỉrdi mi dėdiler 
JHN.4.34*Hazret-i ʿİsâ ȯnlara dėdi ki Benim taʿâmım odur ki beni irsâl ėdeniŋ murâdını ėdeyim ve ʿamellerini itmâm eyleyem 
JHN.4.35*siz dėmezmisiŋiz ki hasâda dek dahi dört ay var • işte ben size dėrim ki gözleriŋizi kaldırıŋ ve etrâfa bakıŋ zîrâ artık ağarıp hasâd biçilmeḡe sulhdur 
JHN.4.36*ve biçici kendỉ ücretini alır hem ebedî hayâtda mahsûlü devşirir ki hem eken hem biçen bile şâdmân olalar 
JHN.4.37*zîrâ biri ekip öbűrü biçer dėdikleri bu yere pek münâsibdir 
JHN.4.38*sizi kendỉ ʿameliŋiziŋ mahsûlü olmayanı ben biçmeḡe gönderdim • ġayrılar ʿamel etdiler de siz ȯnlarıŋ ʿameline girişdiŋiz 
JHN.4.39*Bu kez ol şehirden olan Samâriyyelileriŋ çoğu îmân getỉrdiler ol söz içỉn ki ȯnuŋla ol karı o baŋa her etdiḡim şeyʾi söyledi diyẻ şehâdet etmiş idi 
JHN.4.40*pes Samâriyyeliler ȯŋa geldiḡi zamân yalvardılar ki yanlarında dura ol dahi orada iki gün durdu 
JHN.4.41*ve kelâmı içỉn dahi çok ziyâde kimseler ȯŋa îmân getỉrdiler 
JHN.4.42*ve ʿavrata dėrler idi ki biz artık seniŋ sözüŋ içỉn inanmazız zîrâ biz kendỉlerimiz işitdik de bildik ki tahkîk Mesîh hallâs ü'l-ʿâlem olan Kristos budur 
JHN.4.43*Ȯndan ol iki gün geçdikden soŋra oradan göçdükde Celîle gitdi 
JHN.4.44*zîrâ Hazret-i ʿİsâ kendỉsi şehâdet eyledi ki bir peyġamber kendỉ vatanında muʿteber olmaz 
JHN.4.45*bu kez Celîle geldiḡi zamân Celîlliler ȯnủ kabûl etdiler binâʾen ki Kuds-i Şerîfde bayrâmda cümle etdiḡi şeyleri görmüşler idi zîrâ ȯnlar dahi bayrâma geldiler idi 
JHN.4.46*ȯndan Hazret-i ʿİsâ tekrâr Kanâ-Celîlîye geldi ki orada sudan şarâb yapdı idi • bu kez Kefarnahûmda bir hünkâr âdemîsi var idi ki ȯnuŋ oğlu hasta idi 
JHN.4.47*bu kimse Hazret-i ʿİsânıŋ Yahûdâ vilâyetinden Celîle geldiḡini işidip ȯŋa vardı ve yalvardı ki inip oğluna şifâ eyleye zîrâ artık ölecek idi 
JHN.4.48*bu husûsdan Hazret-i ʿİsâ ȯŋa dėdi ki siz âyât ve muʿcizât görmeyince inanmayasız 
JHN.4.49*hünkâr âdemisi ȯŋa dėdi ki ya rabb oğlum ölmezden evvel in 
JHN.4.50*Hazret-i ʿİsâ ȯŋa var oğluŋ sağdır dėdi ol âdam dahi Hazret-i ʿİsânıŋ söylediḡi söze inanıp gider idi 
JHN.4.51*bu kez o dahi iner iken ȯnuŋ hizmetkârları karşᵼsına geldiler ve haber ėdip oğluŋ sağdır dėdiler 
JHN.4.52*ol dahi ȯnlara hoş olduğu sâʿat suʾâl etdikde ȯnlar dahi sâʿat yedide ȯnủ ısıtma bırakdı diyẻ cevâb vėrdiler 
JHN.4.53*babası da bildi ki Hazret-i ʿİsâ ȯŋa oğluŋ sağdır dėdiḡi sâʿatde sağ oldu da o ve cümle hânümânı îmân getỉrdiler 
JHN.4.54*Hazret-i ʿİsâ Yahûdâ vilâyetinden Celîle geldiḡi zamân bu ikinci muʿcizeyi yapdı ∞ 
JHN.5.1*Bundan soŋra Yahûdîleriŋ bayrâmı idi de Hazret-i ʿİsâ Kuds-i Şerîfe çıkdı 
JHN.5.2*ve Kuds-i Şerîfde koyun kapᵼsı yanında bir havuz var idi ki ȯŋa ʿİbrânîce Beyt-Hesda dėrlerdi ve ȯnuŋ beş kemeri var idi 
JHN.5.3*ȯnlarda hastalarıŋ körleriŋ topallarıŋ câfif ü'l-uzvâ olanlarıŋ ʿazîm kesreti suyuŋ tahrîkini bekleyip yatırlardı 
JHN.5.4*zîrâ vakit-be-vakit bir melek havuza inip suyu bulandırdı • suyuŋ bulandırışından soŋra ibtidâ giren her ne hasteliḡi var idi ise şifâ bulurdu 
JHN.5.5*ve orada otuz sekiz yıl hastelik çeken bir âdam var idi 
JHN.5.6*Hazret-i ʿİsâ bunủ yatır görüp ve çokdan hasta idiḡini bilip ȯŋa sağ olmak istermisin dėdi 
JHN.5.7*hasta cevâb etdi ki ya rabb benim kimsem yokdur ki beni bu su bulandığı zamân havuza koya ve ben gelince benden evvel bir ġayrı iner 
JHN.5.8*Hazret-i ʿİsâ kalk döşeḡiŋi kaldır da gez dėdi 
JHN.5.9*ve ol âdam fi'l-hâl şifâ buldu da döşeḡini kaldırıp gezerdi ol gün ise sebt günü idi 
JHN.5.10*bu husûsda ol şifâ bulana Yahûdîler sebt günüdür saŋa döşeḡi kaldırmak câʾiz deḡil dėdiler 
JHN.5.11*o ȯnlara cevâb vėrdi ki baŋa şifâ vėren döşeḡini kaldır da gez dėdi 
JHN.5.12*ȯnlar dahi sordular ki saŋa döşeḡini kaldır da gez diyen âdam kimdir 
JHN.5.13*ve ol şifâ bulan âdam kim idiḡini bilmezdi zîrâ Hazret-i ʿİsâ ol yerde olan halkdan sıvışdı idi 
JHN.5.14*ȯndan Hazret-i ʿİsâ ȯnủ heykelde bulup ȯŋa dėdi ki şifâ bulduŋ artık günâh etme ki saŋa beter vâkiʿ olmaya 
JHN.5.15*ol âdam dahi varıp Yahûdîlere deyivėrdi ki baŋa şifâ vėren Hazret-i ʿİsâ idi 
JHN.5.16*ȯnuŋ içỉn Yahûdîler Hazret-i ʿİsâya kasd ėderlerdi de ȯnủ ol nesneleri sebt gününde etdiḡi içỉn öldürmeḡe çalışırlar idi 
JHN.5.17*ammâ Hazret-i ʿİsâ ȯnlara cevâb vėrdi ki Babam bu âna dek ʿamel ėder ben dahi ʿamel ėderim 
JHN.5.18*bu husûsdan Yahûdîler ȯnủ dahi ziyâde öldürmeḡe ararlardı yalıŋız sebt günü bozduğu içỉn deḡil ammâ Allah babamdır diyẻ kendỉyi Allah ile berâber tutduğu içỉn 
JHN.5.19*ȯnuŋ içỉn Hazret-i ʿİsâ cevâb vėrip ȯnlara dėdi ki Hakkan hakkan size dėrim ki oğul kendỉden bir şeyʾ işlemeḡe kâdir deḡildir meḡer babayı işler görmüş ola zîrâ o ne işlerse oğul dahi ȯnủ ol vechile işler 
JHN.5.20*zîrâ baba oğlu sever ve ȯŋa her işlediḡi şeyʾi gösterir ve ȯŋa dahi bundan aʿzam efʿâli göstere ki taʿaccüb ėdesiz 
JHN.5.21*zîrâ nice ki Baba ölüleri inşâr ve ihyâ ėder ise böyle dahi Oğul istediklerini ihyâ ėder 
JHN.5.22*zîrâ Baba kimseye hükm etmez belki cümle hükmü Oğluna vėrmişdir 
JHN.5.23*tâ kim hepsi Oğluna ikrâm ėdeler nice ki Babaya ikrâm ėderler • Oğluna ikrâm etmeyen ȯnủ irsâl ėden Babaya da ikrâm etmez 
JHN.5.24*Hakkan hakkan size dėrim ki benim kelâmımı işideniŋ ve beni irsâl ėdene inananıŋ ebedî hayâtı ola dînünete gelmeye ammâ mevtden hayâta intikâl etmiş olur 
JHN.5.25*Hakkan hakkan size dėrim ki sâʿat geliyor ve artık hâzırdır ki İbn-Ullahıŋ âvâzını ölüler işideceklerdir ve istimâʿ ėdenler hayy olalar 
JHN.5.26*zîrâ nice ki Babanıŋ kendỉsinde hayâtı var ise böyle dahi Oğluna vėrdi ki hayât kendỉde ola 
JHN.5.27*ve İbnü'l-İnsân olmağla ȯŋa hükm etmeḡe de hükûmet vėrdi 
JHN.5.28*siz buŋa taʿaccüb eylemeŋ zîrâ sâʿat geliyor ki mezârlarda olanlarıŋ hepsi ȯnuŋ âvâzını işidecekler 
JHN.5.29*ve íyỉlik ėdenler hayâtıŋ kıyâmetine ve kemlik ėdenler ʿazâbıŋ kıyâmetine çıkalar 
JHN.5.30*ben kendỉmden bir şey etmeḡe kâdir deḡilim • ben işitdiḡim gibi hükm ėderim ve hükmüm hakkdır zîrâ ben kendỉ murâdımı istemem ammâ beni irsâl ėden Babamıŋ murâdını isterim 
JHN.5.31*eḡer ben kendỉm içỉn şehâdet ėdersem benim şehâdetim hakk deḡildir 
JHN.5.32*bir ġayrı vardır ki benim içỉn şehâdet ėder ve ben bilirim ki ȯnuŋ benim içỉn etdiḡi şehâdet hakkdır 
JHN.5.33*Siz Yuhannâya gönderdiŋiz de o hakka şehâdet getỉrdi 
JHN.5.34*ben ise âdamdan şehâdet almam ammâ bu nesneleri söylerim ki halâs bulasız 
JHN.5.35*o bir yanar ve rûşen çırâğ idi siz ise biraz zamân ȯnuŋ nûrunda şenlik etmek istediŋiz 
JHN.5.36*ammâ benim Yuhannânıŋ şehâdetinden büyük şehâdetim var zîrâ Babam baŋa itmâm içỉn vėrdiḡi ve hâlen itmâm etdiḡim ʿameller şehâdet ėderler ki Babam beni irsâl eyledi 
JHN.5.37*hem beni irsâl ėden Baba dahi şehâdet ėder benim içỉn • siz ȯnuŋ âvâzını hîç işitmediŋiz ve ne ȯnuŋ şeklini hîç görmediŋiz 
JHN.5.38*ve ȯnuŋ kelâmı sizde durup pâyidâr deḡildir zîrâ siz ȯŋa inanmazsıŋız ki ȯnủ irsâl eyledi 
JHN.5.39*kitâblarda tefahhus eyleyiŋ zîrâ siz sanırsıŋız ki ȯnlarıŋ ile ebedî hayâta mâlik olursuŋuz ȯnlar ise benim içỉn şehâdet ėderler 
JHN.5.40*ammâ siz baŋa gelmek istemezsiŋiz ki ebedî hayâtıŋız ola 
JHN.5.41*Ben âdamlardan iftihâr tutmam 
JHN.5.42*ammâ ben sizi bilirim ki sizde muhabbet-ullah yokdur 
JHN.5.43*ben Babamıŋ ismi ile geldim de siz beni kabûl etmezsiŋiz • bir ġayrı kimse kendỉ ismi ile gelirse ȯnủ kabûl ėdesiz 
JHN.5.44*nice kâbildir ki inanasız çün birbiriŋizden ʿizzeti tutarsıŋız ve Allah el-Vâhidden gelen ʿizzeti aramazsıŋız 
JHN.5.45*sanmaŋ ki ben sizi Babam yanında kovlarım • sizi kovlayan vardır yaʿnî Mûsâ ki ol siziŋ ümîdgâhıŋızdır 
JHN.5.46*zîrâ eḡer siz Mûsâya inanaydıŋız baŋa da inanırdıŋız zîrâ ol benim içỉn yazmışdır 
JHN.5.47*ammâ eḡer ȯnuŋ kitâblarına inanmazsaŋız benim kelimâtıma nice inanasız ∞ 
JHN.6.1*Bu kez Hazret-i ʿİsâ Celîl deŋiziniŋ ki Tiberiye deŋizidir öte yakasına gitdi 
JHN.6.2*ve halkıŋ kesreti ardınca giderdi zîrâ hastalarda etdiḡi muʿcizâtlarını görürlerdi 
JHN.6.3*ammâ Hazret-i ʿİsâ bir dağa çıkdı da orada kendỉ telâmîzi ile oturur idi 
JHN.6.4*bu kez Yahûdîleriŋ fısh bayrâmı yakın idi 
JHN.6.5*ve Hazret-i ʿİsâ gözleri kaldırıp ve ʿazîm cemʿiyyet kendỉye gelir görüp Fîlibbusa dėdi bunlara yedirmek içỉn etmekler nereden satᵼn alırız 
JHN.6.6*ve bunủ ȯŋa imtihân etmek içỉn söylerdi zîrâ ki kendỉsi ne ėdeceḡini bilir idi 
JHN.6.7*Fîlibbus ȯŋa cevâb vėrdi ki bunlara ikiyüz dînâr etmek yetişmez ki herkes birer pâre ala 
JHN.6.8*Ve telâmîzinden biri Simʿun Betrusuŋ karındaşı Andreʾus ȯŋa dėdi ki 
JHN.6.9*bunda bir oğlancık var ki beş arpa etmeḡi hem iki balıkcağızı var ammâ bu kadar âdamlara bu ne olsa gerek 
JHN.6.10*Hazret-i ʿİsâ âdamları oturduŋ dėdi ve ol yerde çok ot var idi pes halk oturdu da takrîben beş biŋ nüfus idiler 
JHN.6.11*Hazret-i ʿİsâ dahi etmekleri alıp ve şükr ėdip ȯnları telâmîzine ve telâmîz dahi oturan halka tevzîʿ eylediler ve balıklardan dahi böyle istedikleri kadar vėrdiler 
JHN.6.12*ve tok olduklarından soŋra Hazret-i ʿİsâ kendỉ telâmîzine dėdi ki kalan pâreleri devşiriŋ ki hîç zâyiʿ olmaya 
JHN.6.13*pes ȯnlar devşirdiler ve ol beş arpa etmeklerinden yiyenlere artan pârelerden on iki seped doldurdular 
JHN.6.14*halk dahi Hazret-i ʿİsânıŋ etdiḡi muʿcizesini görüp tahkîk ol peyġamber ki dünyâya gelecekdir budur dėdi 
JHN.6.15*bu kez Hazret-i ʿİsâ ȯnlarıŋ geleceḡini ve ȯnủ pâdişâh etmek içỉn zor ile alacaklarını bilip tekrâr yapa yalıŋız dağa gitdi 
JHN.6.16*Ahşâm üzere telâmîzi deŋize doğru indiler 
JHN.6.17*ȯndan bir kayığa binip deŋiziŋ öte yakasına Kefarnahûma giderlerdi ve artık karaŋlık idi de Hazret-i ʿİsâ ȯnlara gelmedi idi 
JHN.6.18*ve rüzgâr pek esmek ile deŋiz dalġalanırdı 
JHN.6.19*bu kez yiḡirmi beş ya otuz ġalve kadar gitmiş iken Hazret-i ʿİsâyı deŋizde gezer ve kayığa yanaşır gördüler de korkdular 
JHN.6.20*ammâ ȯnlara benim korkmaŋ dėdi 
JHN.6.21*ȯnlar dahi ȯnủ kayığa kabûl etmek istediler de fi'l-hâl kayık ol vardıkları vilâyete yetişdi 
JHN.6.22*Ve irtesi günde deŋiziŋ öte yakasında kalan halk gördü ki orada Hazret-i ʿİsânıŋ telâmîzi bindikleri bir kayıkdan ġayrı kayık yoğidi ve Hazret-i ʿİsâ telâmîzi ile kayığa binmeyip telâmîzi yalıŋız gitdiler idi 
JHN.6.23*bu kez Tiberiyeden ol yere yakın vilâyetde ki orada rabb şükr ėdip etmek yediler idi kayıklar geldiler de 
JHN.6.24*halk görüp ki Hazret-i ʿİsâ ve telâmîzi ȯnda deḡildi ȯnlar dahi ol kayıklara binip Hazret-i ʿİsâyı arayarak Kefarnahûma geldiler 
JHN.6.25*ve ȯnủ deŋiziŋ öte yakasında bulup ȯŋa dėdiler ki ya muʿallim sen buraya ne zamân vâsıl olduŋ 
JHN.6.26*Hazret-i ʿİsâ ȯnlara cevâb vėrip dėdi ki Hakkan hakkan size dėrim ki siz gördüḡüŋüz muʿcizâtlar içỉn deḡil lakin ol etmekleri yeyip doyduğuŋuz içỉn beni ararsıŋız 
JHN.6.27*ʿamel ėdiŋ şul fânî olan taʿâm içỉn deḡil ammâ şul ebedî hayâta bâkî taʿâm içỉn ki ȯnủ size İbnü'l-İnsân vėrecekdir zîrâ ȯnủ Baba yaʿnî Allah Teʿâlâ hatm eylemişdir 
JHN.6.28*pes ȯŋa dėdiler ki ne eyleyelim ki Allahıŋ ʿameli ile ʿâmil olalım 
JHN.6.29*Hazret-i ʿİsâ cevâb vėrip ȯnlara dėdi ki Allahıŋ ʿameli budur ki ȯŋa îmân getỉresiz ki ȯnủ Allah irsâl eyledi 
JHN.6.30*ȯnlar dahi ȯŋa dėdiler ki pes ne muʿcize ėdersin ki biz görüp saŋa îmân getỉreviz ne işlersin 
JHN.6.31*ecdâdımız beriyyede kudret helvâsını yediler mastûr olduğu gibi ki ȯnlara gökden etmek yemeḡe vėrdi 
JHN.6.32*o zamân Hazret-i ʿİsâ ȯnlara dėdi ki Hakkan hakkan size dėrim ki Mûsâ size semâvî etmeḡi vėrmedi ammâ size sahîh semâvî etmeḡi Babam vėrir 
JHN.6.33*zîrâ Allahıŋ etmeḡi oldur ki gökden iner de ʿâleme hayât vėrir 
JHN.6.34*pes ȯnlar ȯŋa ya rabb bize dâʾimâ bu etmeḡi vėr dėdiler 
JHN.6.35*ve Hazret-i ʿİsâ ȯnlara dėdi ki Ol hayât etmeḡi benim • baŋa gelen aç olmaya ve baŋa îmân getỉren hîç susamaya 
JHN.6.36*ammâ ben size dėdim ki eḡerçi beni gördüŋüz ise de inanmazsıŋız 
JHN.6.37*Baba baŋa her ne vėrirse baŋa gelecekdir ve ben baŋa geleni taşraya kovmam 
JHN.6.38*zîrâ ben benim murâdımı etmek içỉn deḡil ammâ beni irsâl ėdeniŋ murâdını etmek içỉn gökden nüzul etdim 
JHN.6.39*pes beni irsâl ėden Babanıŋ murâdı budur ki ȯnuŋ baŋa vėrdiḡinden bir şey ġâʾib etmeyem lakin ȯnủ soŋ gününde ihyâ eyleyem 
JHN.6.40*ve dahi beni irsâl ėdeniŋ murâdı budur ki her kim Oğlu görüp ȯŋa inanırsa ebedî hayâta mâlik ola ve ben ȯnủ soŋ gününde ihyâ eyleyem 
JHN.6.41*Bu kez Yahûdîler ȯnuŋ husûsunda gökden inen etmek benim dėdiḡi içỉn mırıldayıp 
JHN.6.42*dėrler idi ki bu Yûsufuŋ oğlu ʿİsâ deḡilmidir ki babasını hem anasını biliriz ya nice ben gökden indim diyebilir 
JHN.6.43*ȯnuŋ içỉn Hazret-i ʿİsâ cevâb vėrip ȯnlara Birbiriŋiz ile mırıldamaŋ dėdi 
JHN.6.44*kimse baŋa gelmeḡe kâdir deḡildir meḡer beni gönderen Baba ȯnủ çeke de ben ȯnủ soŋ gününde ihyâ eyleyem 
JHN.6.45*enbiyâ kitâbında mastûrdur ki hepsi Allah Teʿâlâdan müteʿallim olalar pes her kişi ki Babadan işidip öḡrendi ise baŋa gelir 
JHN.6.46*öyle deḡil ki Babayı bir kimse görmüş ola illâ ol kimse ki Allahdandır Babayı görmüşdür 
JHN.6.47*Hakkan hakkan ben size dėrim ki baŋa îmân getỉren ebedî hayâta mâlik olur 
JHN.6.48*ben hayât etmeḡiyim 
JHN.6.49*ecdâdıŋız beriyyede kudret helvâsını yediler de öldüler 
JHN.6.50*bu etmek ise gökden inmişdir ki ȯnủ yiyen ölmeyecekdir 
JHN.6.51*ben gökden inmiş hayy etmekim • bir kimse bu etmekden yese ebedî hayy ola ve ben vėreceḡim etmek benim etimdir ki ȯnủ ʿâlemiŋ hayâtı içỉn vėreceḡim 
JHN.6.52*pes Yahûdîler birbiriyle mücâdele ėdip bu bize kendỉ etini nice yedirebilir dėrler idi 
JHN.6.53*ȯnuŋ içỉn Hazret-i ʿİsâ ȯnlara dėdi ki Hakkan hakkan size dėrim ki eḡer siz İbnü'l-İnsânıŋ etini yemez iseŋiz ve ȯnuŋ kanını içmezseŋiz de hayâtıŋız olmaya 
JHN.6.54*benim etimi yiyen ve benim kanımı içeniŋ ebedî hayâtı var ve ben ȯnủ soŋ gününde ihyâ ėdeceḡim 
JHN.6.55*zîrâ benim etim hakk taʿâmdır ve benim kanım hakîkatde şerbetdir 
JHN.6.56*benim etimi yiyen ve benim kanımı içen bende durur ve ben ȯnuŋ içinde dururum 
JHN.6.57*nice ki Hayy Baba beni gönderdiyse ve ben Babamıŋ sebebi ile hayy isem böyle dahi beni yiyen benim sebebim ile hayy ola 
JHN.6.58*gökden inmiş etmek budur o kudret helvâsı deḡil ki ecdâdıŋız yediler de öldüler • bu etmeḡi yiyen ebeden hayy ola 
JHN.6.59*bu nesneleri Kefarnahûmda taʿlîm ėderken kenîsada söyledi 
JHN.6.60*Bu husûsda telâmîzinden çoğu bunủ işidip bu sarb sözdür ȯnủ kim diŋleyebilir dėdiler 
JHN.6.61*ve Hazret-i ʿİsâ kendỉ de bilip ki ȯnuŋ telâmîzi ȯnuŋ içỉn mırıldarlar idi ȯnlara Bu size teşekkük vėrir mi dėdi 
JHN.6.62*ya nice olur kaçanki İbnü'l-İnsânı evvel olduğu yere çıkar göresiz 
JHN.6.63*ihyâ ėden rûhdur et hîç fâʾide etmez • ben size söylediḡim kelâm rûh ve hayâtdır 
JHN.6.64*ammâ sizden baʿzı kimseler var ki inanmazlar zîrâ Hazret-i ʿİsâya inanmayanlar kimlerdir ve ȯŋa hıyânet ėdecek kimdir ezelden bilirdi 
JHN.6.65*ve dėr idi ki ȯnuŋ içỉn size dėdim ki kimse baŋa gelmeḡe kâdir deḡildir eḡer ȯŋa Babamdan vėrilmediyse 
JHN.6.66*O zamândan soŋra telâmîziniŋ çoğu gėrỉ çekildiler ve artık ȯnuŋ ile gezmezlerdi 
JHN.6.67*pes Hazret-i ʿİsâ ol on ikiye siz dahi gitmek istermisiŋiz dėdi 
JHN.6.68*ve Simʿun Betrus ȯŋa cevâb vėrdi Ya rabb kime gidelim ebedî hayâtıŋ kelâmı sendedir 
JHN.6.69*ve biz inandık hem bildik ki Hayy Allahıŋ Oğlu Mesîh sensin 
JHN.6.70*Hazret-i ʿİsâ ȯnlara cevâb vėrdi ki ben sizi on iki ihtiyâr etmedim mi yine de sizden biri şeytândır 
JHN.6.71*ve bunủ Simʿun oğlu Yahûdâ İsharyotî içỉn söyledi zîrâ o eḡerçi on ikiden biri idi ise de ȯnủ ele vėrecek idi ∞ 
JHN.7.1*Bundan soŋra Hazret-i ʿİsâ Celîlde dolaşırdı zîrâ Yahûdâ vilâyetinde dolaşmak istemezdi zîrâ ȯnủ Yahûdîler öldürmeḡe çalışırlardı 
JHN.7.2*bu kez Yahûdîleriŋ bayrâmı yaʿnî ʿîd-i mazâll yakın idi 
JHN.7.3*bu husûsdan ȯnuŋ karındaşları ȯŋa dėdiler ki kaç buradan Yahûdâ vilâyetine git ki telâmîziŋ dahi etdiḡiŋ efʿâli göreler 
JHN.7.4*zîrâ iştihâr bulmak isteyen kimesne gizlice bir şeyʾ işlemez • eḡer bunủ ėderseŋ kendỉŋi ʿâleme izhâr eyle 
JHN.7.5*zîrâ kendỉ karındaşları bile ȯŋa inanmazlardı 
JHN.7.6*imdi Hazret-i ʿİsâ ȯnlara dėdi ki Benim zamânım dahi gelmedi ammâ siziŋ zamânıŋız dâʾimâ hâzırdır 
JHN.7.7*ʿâlem size buġz ėdemez ammâ baŋa buġz ėder zîrâ ben ȯnuŋ hakkında şehâdet ėderim ki ȯnuŋ ʿamelleri beddir 
JHN.7.8*siz bayrâma çıkıŋ zîrâ ben bu bayrâma çıkmam zîrâ benim zamânım dahi tamâm deḡildir 
JHN.7.9*ȯnlara bu nesneleri dėdikden soŋra Celîlde kaldı 
JHN.7.10*Bu kez ȯnuŋ karındaşları çıkdıkdan soŋra o zamân o dahi bayrâma çıkdı âşikâre deḡil ammâ güyâ ki gizlice 
JHN.7.11*pes Yahûdîler ȯnủ bayrâmda ararlar idi ve ol kandadır dėrlerdi 
JHN.7.12*ve halk arasında ȯnuŋ içỉn ʿazîm mırıldayış var idi baʿzılar íyỉ âdamdır dėrler idi baʿzılar yok ammâ halkı ıdlâl ėder dėrler idi 
JHN.7.13*ammâ Yahûdîleriŋ korkusundan kimse ȯnuŋ hakkında aşikâre söylemezdi 
JHN.7.14*Bu kez artık bayrâmıŋ yarısı geçmişken Hazret-i ʿİsâ heykele çıkıp taʿlîm ėderdi 
JHN.7.15*ve Yahûdîler taʿaccüb ėdip dėdiler ki bu kişi kitâb öḡrenmeden iken ȯnủ bilir 
JHN.7.16*ȯnuŋ içỉn Hazret-i ʿİsâ ȯnlara cevâb vėrip dėdi ki Taʿlîmim benim deḡildir lakin beni göndereniŋdir 
JHN.7.17*bir kimse ȯnuŋ murâdını etmek isterse bu taʿlîm Allahdanmıdır yohsa kendỉmden mi söylerim bilecekdir 
JHN.7.18*kendỉden söyleyen kendỉniŋ fahrini arar ammâ ȯnủ göndereniŋ fahrini arayan ol hakkdır ve içinde nâ-hakk yokdur 
JHN.7.19*Mûsâ size Tevrâtı vėrmedi mi ve yine de sizden kimse Tevrâtı ile ʿamel etmez • niçỉn beni öldürmek istersiŋiz 
JHN.7.20*cemʿiyyet cevâb vėrip dėdi ki cinnlisin seni öldürmek kim ister 
JHN.7.21*Hazret-i ʿİsâ cevâb vėrip ȯnlara dėdi ki Ben bir iş etdim de hepiŋiz taʿaccüb ėdersiŋiz 
JHN.7.22*nihâyet Mûsâ size sünneti vėrdi öyle deḡil ki Mûsâdan ola belki ecdâddandır ve siz âdamı sebt gününde sünnet ėdersiŋiz 
JHN.7.23*bir âdam sebt gününde sünnet olur ise ki Mûsânıŋ Tevrâtı bozulmaya ben sebt gününde büz bütün âdamı sağaltdığım içỉn baŋa darılırsıŋız 
JHN.7.24*zâhire göre hükm etmeŋ ammâ hakk üzere hükm ėdiŋ 
JHN.7.25*Bu kez Kuds-i Şerîflileriŋ baʿzısı dėrler idi ki bu ol âdam deḡilmidir ki ȯnủ öldürmek ararlar 
JHN.7.26*yine de işte bî-pervâ söyler ve ȯŋa bir şey dėmezler • ʿacabâ ekâbirler tahkîk bildiler mi ki o Mesîhdir 
JHN.7.27*biz bunuŋ nereden idiḡini biliriz ammâ Mesîh geldiḡi zamân ȯnuŋ nereden idiḡini kimse bilmez 
JHN.7.28*ȯnuŋ içỉn Hazret-i ʿİsâ heykelde çağırıp taʿlîm ėdip dėdi ki Hem beni bilirsiŋiz hem ben neredenim bilirsiŋiz ve ben kendỉmden gelmedim ammâ beni gönderen hakkdır ki siz ȯnủ bilmezsiŋiz 
JHN.7.29*ben ise ȯnủ bilirim zîrâ ben ȯndanım ve o beni gönderdi 
JHN.7.30*Ȯnuŋ içỉn ȯnủ tutmak isterlerdi ammâ kimse ȯŋa el salmadı zîrâ ȯnuŋ sâʿati dahi gelmedi idi 
JHN.7.31*ve cemʿiyyetden niçesi ȯŋa îmân getỉrdiler ve dėrler idi ki Mesîh geldiḡi zamân bunuŋ etdiḡi muʿcizâtlardan ziyâde ėdebilir mi 
JHN.7.32*Ferîsîler dahi cemʿiyyetiŋ ȯnuŋ içỉn bu nesneleri mırıldadığını işitdiler hem Ferîsîler ve baş imâmlar ȯnủ tutmağa ʿasesler gönderdiler 
JHN.7.33*ȯnuŋ içỉn Hazret-i ʿİsâ ȯnlara dėdi ki Ben dahi biraz zamân siziŋleyim ȯndan beni irsâl ėdene gideyim 
JHN.7.34*siz beni arayasıŋız da bulmayasıŋız ve ben olduğum yere gelmeḡe kâdir deḡilsiŋiz 
JHN.7.35*ȯnuŋ içỉn Yahûdîler birbirine dėdiler ki bu nereye gider ki biz ȯnủ bulmayavız • ʿacabâ Yûnânîler arasında perîşân olanlara mı gider ve Yûnânîlere dahi taʿlîm ėdecekmidir 
JHN.7.36*bu ne âsıl sözdür ki beni arayasız da bulmayasız ve ben olduğum yere gelmeḡe kâdir olmayasız 
JHN.7.37*Ȯndan soŋ gününde ki ʿîd-i ekber günü idi Hazret-i ʿİsâ durup çağırdı ve bir kimse susarsa baŋa gelsin içsin dėdi 
JHN.7.38*baŋa îmân getỉreniŋ kitâb dėdiḡi üzere karnından âb-ı hayât ırmakları aka 
JHN.7.39*ve bunủ Rûh içỉn söyledi ki ȯŋa îmân getỉrenler ȯnủ alacaklar zîrâ Hazret-i ʿİsâ dahi müteʿazziz olmadığı içỉn Rûhü'l-Kudüs dahi gönderilmedi idi 
JHN.7.40*pes cemʿiyyetden çoğu bu sözü işidip tahkîk bu peyġamberdir dėrlerdi 
JHN.7.41*ġayrılar bu Mesîhdir dėrlerdi ġayrılar ya Mesîh Celîlden mi gelecekdir dėrlerdi 
JHN.7.42*kitâb dėmedi mi ki Mesîh Dâvûd neslinden Dâvûd mekân tutduğu Beyt-Lehem nâm kasabadan gelecekdir 
JHN.7.43*pes halk arasında ȯnuŋ içỉn ihtilâf düşdü 
JHN.7.44*ȯnlardan baʿzısı ȯnủ tutmak isterlerdi ammâ kimse ȯŋa el salmadı 
JHN.7.45*Bu kez ʿasesler baş imâmlara ve Ferîsîlere döndükden soŋra bunlar ȯnlara niçỉn ȯnủ getỉrmediŋiz dėdiler 
JHN.7.46*ʿasesler cevâb etdiler ki hîç bunuŋ söylediḡi gibi bir âdam söylememişdir 
JHN.7.47*ȯnuŋ içỉn Ferîsîler cevâb ėdip dėdiler ki siz de mi ıdlâl olunduŋuz 
JHN.7.48*ekâbirlerden ya Ferîsîlerden ȯŋa bir kimse îmân getỉrdi mi 
JHN.7.49*ammâ bu Tevrâtı bilmeyen cemʿiyyet melʿûndur 
JHN.7.50*ȯnlardan biri olan Nikodimus ki ȯŋa gėcede geldi idi ȯnlara dėdi ki 
JHN.7.51*bizim şerîʿatımız bir âdam üzerine ȯnủ diŋlemezden ve etdiḡini bilmezden evvel hükm ėder mi 
JHN.7.52*ȯnlar cevâb vėrip ȯŋa dėdiler ki sen de mi Celîllisin • tefahhus eyle ve gör ki Celîlden hîç bir peyġamber kopmamışdır 
JHN.7.53*ȯndan herkes evine gitdi ∞ 
JHN.8.1*Hazret-i ʿİsâ dahi Zeytûn Dağına gitdi 
JHN.8.2*ve sabâh olup tekrâr heykele vardı ve cümle kavim ȯŋa geldi de o oturup ȯnlara taʿlîm ėderdi 
JHN.8.3*o zamân Ferîsîler ve kâtibler ȯŋa zinâda tutulmuş bir ʿavrat getỉrdiler de ȯnủ ortada durdurup 
JHN.8.4*Hazret-i ʿİsâya dėdiler ki ey muʿallim bu ʿavrat zinâ ėderken iş üstünde bulundu 
JHN.8.5*ve Mûsâ bize Tevrâtda emr eyledi ki bu makûle kimseler taşlanalar sen dahi ne söylersin 
JHN.8.6*bunủ ȯnủ imtihân etmek içỉn dėrlerdi ki ȯnủ koğlamak içỉn bahâneleri ola ammâ Hazret-i ʿİsâ aşağa eḡilip parmak ile yerde yazardı 
JHN.8.7*ve ȯnlar durmayıp ȯŋa suʾâl ėderken ol dahi kalkıp ȯnlara dėdi ki Sizden günâhsız olan kim ise ibtidâ ol ȯŋa taş atsın 
JHN.8.8*ve tekrâr aşağa eḡilip yerde yazardı 
JHN.8.9*ȯnlar dahi bunủ işidip ve zamîrlerinden ilzâm olunup birer birer kocalardan başlayıp tâ soŋrakilere varınca taşraya çıkdılar ve Hazret-i ʿİsâ yalıŋız ol orada olan ʿavrat ile bırakılmış kaldı 
JHN.8.10*Hazret-i ʿİsâ dahi kalkıp ve ʿavratdan ġayrı kimseyi görmeyip ȯŋa dėdi ki Ey ʿavrat kanı seni koğlayanlar üzeriŋe hîç kimse hükm etmedi mi 
JHN.8.11*ol dahi hîç kimse ya rabb dėdi ve Hazret-i ʿİsâ ȯŋa ben de üzeriŋe hükm etmem şimden soŋra günâh etme dėdi 
JHN.8.12*ȯndan Hazret-i ʿİsâ tekrâr ȯnlara söyleyip dėdi ki Ben ʿâlemiŋ nûruyum baŋa tâbiʿ olan karaŋlıkda gezmez ammâ sâhib-i nûr-ı-hayât ola 
JHN.8.13*bu husûsdan Ferîsîler ȯŋa dėdiler ki sen kendỉŋ içỉn şehâdet ėdersin seniŋ şehâdetiŋ hakk deḡildir 
JHN.8.14*Hazret-i ʿİsâ cevâb vėrip ȯnlara dėdi ki Eḡerçi ben kendỉm içỉn şehâdet ėdersem de şehâdetim hakkdır zîrâ nereden geldiḡimi ve nereye gitdiḡimi bilirim ammâ siz ise nereden geldiḡimi ve nereye gitdiḡimi bilmezsiz 
JHN.8.15*siz cesediyyet üzere hükm ėdersiŋiz ammâ ben kimseye hükm etmem 
JHN.8.16*ve eḡer hükm etsem hükmüm hakkdır zîrâ ben yalıŋız deḡilim ammâ ben hem beni irsâl ėden Babam dahi bileyiz 
JHN.8.17*ve Tevrâtıŋızda dahi mastûrdur ki iki âdamıŋ şehâdeti hakkdır 
JHN.8.18*ben ol kimseyim ki kendỉm içỉn şehâdet ėderim ve beni irsâl ėden Baba dahi benim içỉn şehâdet eyler 
JHN.8.19*bu kez ȯnlar ȯŋa babaŋ kandadır dėdiler • Hazret-i ʿİsâ cevâb vėrdi ki Siz ne beni ne Babamı bilirsiŋiz • eḡer beni bilseydiŋiz Babamı da bilirdiŋiz 
JHN.8.20*bu sözleri Hazret-i ʿİsâ heykelde taʿlîm ėdip ol yerde söyledi ki orada hazîne sandᵼğı idi ve kimse ȯnủ tutmadı zîrâ sâʿati dahi gelmedi idi 
JHN.8.21*pes Hazret-i ʿİsâ ȯnlara yine dėdi ki Ben giderim de siz beni arayasız ve günâhıŋızda öleceksiŋiz • ben gitdiḡim yere siz gelmeḡe kâdir deḡilsiŋiz 
JHN.8.22*bu husûsdan Yahûdîler dėrler idi ki ʿacabâ kendỉ kendỉyi öldürür mü çün ben gitdiḡim yere siz gelmeḡe kâdir deḡilsiŋiz dėr 
JHN.8.23*ol dahi ȯnlara dėdi ki Siz aşağadansıŋız ben yukarᵼdanım • siz bu dünyâdansıŋız ben bu dünyâdan deḡilim 
JHN.8.24*ȯnuŋ içỉn size günâhlarıŋızda öleceksiŋiz dėdim zîrâ eḡer inanmazsaŋız ki benim günâhlarıŋızda öleceksiŋiz 
JHN.8.25*pes ȯŋa sen kimsin dėrlerdi • Hazret-i ʿİsâ ȯnlara dėdi ki Ben size evvelden dėdiḡimi söylerim 
JHN.8.26*siziŋ içỉn söyleyeceḡim ve hükm ėdeceḡim çokdur ammâ beni irsâl ėden hakkdır • ben ȯndan ne işitdimse ȯnủ dünyâya söylerim 
JHN.8.27*ȯnlar ise bilmediler ki ȯnlara bu nesneleri Baba içỉn söylerdi 
JHN.8.28*pes Hazret-i ʿİsâ ȯnlara dėdi ki İbnü'l-İnsânı refʿ etdiḡiŋiz zamân bilesiz ki ben oyum ve kendỉmden bir şey işlemem ammâ Baba bu nesneleri baŋa öḡretdiḡi gibi söylerim 
JHN.8.29*ve beni irsâl ėden benimledir • Baba beni yalıŋız komadı zîrâ ben dâʾimâ ȯnuŋ beḡendiḡi şeyleri işlerim 
JHN.8.30*bu nesneleri söylerken çoğu ȯŋa îmân getỉrdiler 
JHN.8.31*ve Hazret-i ʿİsâ kendỉye îmân getỉren Yahûdîlere dėdi ki Eḡer siz benim kelâmımda sâbit olursaŋız tahkîk benim şâkirdlerim olursuŋuz 
JHN.8.32*ve hakkı bilesiz hakk dahi sizi âzâdlı eyleye 
JHN.8.33*ȯnlar ȯŋa cevâb etdiler ki biz İbrâhîmiŋ nesliyiz ve hîç kimseye hîç bir zamânda kulluk etmedik • nice âzâdlı olursuŋuz dėrsin 
JHN.8.34*Hazret-i ʿİsâ ȯnlara cevâb etdi Hakkan hakkan size dėrim ki kim ki günâh ėder ise günâhıŋ kuludur 
JHN.8.35*ve kul dâʾimâ evde durmaz oğul dâʾimâ durur 
JHN.8.36*pes eḡer oğul sizi âzâdlı ėderse tahkîk âzâdlı olursuŋuz 
JHN.8.37*ben bilirim ki siz İbrâhîmiŋ neslisiŋiz ammâ beni öldürmeḡe çalışırsıŋız zîrâ benim kelâmım sizde sığmaz 
JHN.8.38*ben Babamıŋ yanında gördüḡü{mü} söylerim siz dahi babaŋızıŋ yanında gördüḡüŋüzü ėdersiŋiz 
JHN.8.39*ȯnlar cevâb vėrip ȯŋa dėdiler ki İbrâhîm bizim babamızdır • Hazret-i ʿİsâ ȯnlara dėdi ki Eḡer siz İbrâhîmiŋ oğulları olaydıŋız İbrâhîmiŋ ʿamellerini ėderdiŋiz 
JHN.8.40*ammâ siz hâlen ben âdamı ki size Allah Teʿâlâdan işitdiḡim hakkı ʿarz ėderim öldürmek istersiŋiz bunủ İbrâhîm etmedi 
JHN.8.41*siz babaŋızıŋ ʿamellerini ėdersiŋiz • ȯndan ȯŋa dėdiler ki biz veled-i zinâ deḡiliz bir babamız var fakat yaʿnî Allah 
JHN.8.42*ve Hazret-i ʿİsâ ȯnlara dėdi ki Eḡer Allah Teʿâlâ babaŋız olaydı beni dahi severdiŋiz zîrâ ben Allahdan çıkıp geldim zîrâ ben kendỉmden gelmedim lakin o beni irsâl eyledi 
JHN.8.43*niçỉn sözümü aŋlamazsıŋız zîrâ kelâmımı diŋlemeḡe kâdir deḡilsiŋiz 
JHN.8.44*siz babaŋız Şeytândansıŋız ve babaŋızıŋ murâdını etmek istersiŋiz • o evvelden kattâldır ve hakda sâbit olmadı zîrâ ȯnuŋ içinde hakk yokdur • kaçanki yalan söylerse kendỉden söyler zîrâ o yalancı ve yalanıŋ babasıdır 
JHN.8.45*ammâ baŋa hakk söylediḡim içỉn inanmazsıŋız 
JHN.8.46*sizden kim üzerime günâhı isbât ėder • eḡer hakkı söylersem niçỉn baŋa inanmazsıŋız 
JHN.8.47*Allahdan olan Allahıŋ kelâmlarını diŋler • siz ȯnủ ȯnuŋ içỉn diŋlemezsiŋiz ki Allahdan deḡilsiŋiz 
JHN.8.48*bu kez Yahûdîler cevâb vėrip ȯŋa dėdiler ki biz íyỉ dėmezmiyiz ki sen Samâriyeli ve cinnlisin 
JHN.8.49*Hazret-i ʿİsâ cevâb vėrdi ki Cinnli deḡilim ammâ Babama ikrâm ėderim siz ise baŋa ihânet ėdersiŋiz 
JHN.8.50*ammâ ben kendỉ fahrimi aramam • arayan ve hükm ėden vardır 
JHN.8.51*hakkan hakkan size dėrim ki bir kimse benim kelâmımı gözedirse ebeden ölümü görmeye 
JHN.8.52*ȯndan Yahûdîler ȯŋa dėdiler ki şimdi biliriz ki cinnlisin • İbrâhîm ve enbiyâ öldüler de sen dėrsin ki bir kimse benim kelâmımı gözedirse ebeden ölümü tatmaya 
JHN.8.53*sen babamız İbrâhîmden ekber misin ki öldü hem enbiyâ dahi öldüler • sen kim olduğuŋu iddiʿâ ėdersin 
JHN.8.54*Hazret-i ʿİsâ cevâb vėrdi Eḡer ben kendỉmi iftihâr ėdersem benim iftihârım bir nesne deḡildir • beni iftihâr ėden ol Babamdır ki siz Allahımızdır dėrsiŋiz 
JHN.8.55*ve siz ȯnủ bilmediŋiz ammâ ben ȯnủ bilirim ve eḡer ben ȯnủ bilmem dėseydim siziŋ gibi yalan söylerdim ammâ ben ȯnủ bilirim hem ȯnuŋ kelâmını gözedirim 
JHN.8.56*babaŋız İbrâhîm ibtihâc ėdip istedi ki bu benim günümü göre ve ȯnủ gördü de sevindi 
JHN.8.57*imdi Yahûdîler ȯŋa dėdiler ki sen dahi elli yaşıŋda deḡilsin ve İbrâhîmi mi gördüŋ 
JHN.8.58*Hazret-i ʿİsâ ȯnlara dėdi ki Hakkan hakkan size dėrim ki ben İbrâhîm doğmazdan evvelim 
JHN.8.59*bu kez taş kaldırdılar ki üzerine atalar ammâ Hazret-i ʿİsâ gizlendi ve aralarından geçip heykelden çıkdı da böylece gitdi ∞ 
JHN.9.1*Ve geçip anadan doğma bir kör gördü 
JHN.9.2*telâmîzi dahi ȯŋa suʾâl ėdip dėdiler ki ya muʿallim kim günâh etdi ki bu âdam kör doğmuşdur kendỉ mi yohsa vâlideyni mi 
JHN.9.3*Hazret-i ʿİsâ cevâb vėrdi ve ne kendỉsi ne vâlideyni günâh etdiler ammâ bu ȯnuŋ içỉn oldu ki Allahıŋ efʿâli üzerinde izhâr oluna 
JHN.9.4*beni irsâl ėdeniŋ efʿâlini gün dururken işlemek gereḡim • gėce gelir ki kimse işleyemez 
JHN.9.5*mâdemki ben dünyâdayım ben dünyânıŋ nûruyum 
JHN.9.6*Bu nesneleri dėdikden soŋra yere tükürdü de tükürük ile balçık yapdı ve balçığı gözlerine suvardı 
JHN.9.7*ve ȯŋa dėdi ki var Silohâ havuzunda ki terceme olunup Gönderilmiş dėmek olur yaykan • ol dahi varıp yundu da gözü görüp döndü 
JHN.9.8*Bu kez koŋşủlar ve ȯnủ evvel kör görenler ol oturup dilenen bu deḡilmidir dėdiler 
JHN.9.9*kimi odur kimi ȯŋa beŋzer dėr idi ol dahi belî benim dėr idi 
JHN.9.10*pes ȯŋa dėdiler ki gözleriŋ nice açıldı 
JHN.9.11*ol dahi cevâb vėrip dėdi ki ʿİsâ nâm bir kimesne balçık yapıp gözlerime suvardı ve baŋa Silohâ havuzunda var yun dėdi ben dahi varıp yunduğumdan soŋra gözüm görür oldu 
JHN.9.12*ȯnlar dahi ȯŋa o nerededir dėdiler o bilmem dėdi 
JHN.9.13*Ȯndan ol evvel kör olanı Ferîsîlere getỉrdiler 
JHN.9.14*ve Hazret-i ʿİsâ balçık yapıp gözlerini açdığı zamân sebt günü idi 
JHN.9.15*pes Ferîsîler ȯŋa suʾâl ėdip gözleriŋ nice görür oldu dėdiler ol dahi ȯnlara dėdi ki o gözlerime balçık kodu ben dahi yundum gözlerim görür oldu 
JHN.9.16*bu kerre Ferîsîlerden baʿzısı bu âdam Allah tarafından deḡildir zîrâ sebt gününü gözetmez dėrlerdi ve baʿzısı nice kâbildir ki bir günâhkâr âdam böyle muʿcizât ėdebile • bu kez aralarında mücâdele düşdü 
JHN.9.17*tekrâr ol köre dėdiler ki sen ȯnuŋ hakkında ne dėrsin ki gözleriŋi açdı o peyġamberdir dėdi 
JHN.9.18*bu husûsdan Yahûdîler ȯnuŋ kör idiḡine ve gözü görür olduğuna inanmadılar tâ ol gözü görür âdamıŋ vâlideynini çağırmayınca 
JHN.9.19*ve ȯnlara suʾâl ėdip bu anadan doğma kör dėdiḡiŋiz siziŋ oğluŋuzmudur ya şimdi nice görür 
JHN.9.20*vâlideyni ȯnlara cevâb vėrip dėdiler ki biz biliriz ki bu oğlumuzdur ve kör doğmuşdur 
JHN.9.21*ammâ şimdi nice görür bilmeziz ve ȯŋa gözleri kim açdı da bilmeziz ol artık yaşlıcadır ȯŋa soruŋ ki kendỉ kendỉ içỉn söyleye 
JHN.9.22*vâlideyni Yahûdîleriŋ korkusundan bunủ dėdiler zîrâ artık Yahûdîler bir kânûn komuşlar idi ki bir kimse ȯnủ Mesîh bilirse kenîsadan menʿ oluna 
JHN.9.23*ȯnuŋ içỉn vâlideyni o artık yaşlıcadır kendỉye soruŋ dėdiler 
JHN.9.24*Pes ȯnlar tekrâr ol evvel kör olanı çağırıp ȯŋa dėdiler ki Allah Teʿâlâya hamd ü senâ eyle • biz biliriz ki bu âdam günâhkârdır 
JHN.9.25*ol cevâb vėrip dėdi ki günâhkârmıdır ben bilmem bir bunủ bilirim ki ben kör idim şimdi görürüm 
JHN.9.26*ȯnlar dahi ȯŋa tekrâr dėdiler ki saŋa ne eyledi gözleriŋi nice açdı 
JHN.9.27*ȯnlara cevâb etdi ki ben ȯnủ artık size dėdim de siz ȯnủ diŋlemediŋiz • niçỉn ȯnủ tekrâr diŋlemek istersiŋiz siz dahi ȯnuŋ şâkirdleri olmak istermisiŋiz 
JHN.9.28*ȯnuŋ içỉn ȯnủ söḡüp dėdiler ki sen ȯnuŋ şâkirdi ol biz Mûsânıŋ şâkirdleriyiz 
JHN.9.29*biz biliriz ki Allah Teʿâlâ Mûsâ ile söyleşdi ammâ bu neredendir bilmeziz 
JHN.9.30*ol âdam cevâb ėdip ȯnlara dėdi ki hoş bu da gerçek taʿaccüb ėdecek bir şeydir ki siz ȯnủ nereden idiḡini bilmezken o gözlerimi açdı 
JHN.9.31*ve biz biliriz ki Allah Teʿâlâ günâhkârları isticâb etmez ammâ bir kimse Allah Teʿâlâya müttakî ise ve ȯnuŋ murâdını ėder ise ol ȯnủ isticâb ėder 
JHN.9.32*ve dünyâ olalıdan berỉ hîç işidilmemişdir ki bir kimse anadan doğma körüŋ gözlerini açmış ola 
JHN.9.33*eḡer bu Allahdan olmayaydı hîç bir şey etmeḡe kâdir olmazdı 
JHN.9.34*ȯnlar cevâb vėrip ȯŋa dėdiler ki sen büz bütün günâhlarda doğduŋ da bize taʿlîm ėdermisin pes ȯnủ taşraya kodular 
JHN.9.35*ve Hazret-i ʿİsâ işitdi ki ȯnủ taşraya kovdular da ȯnủ bulup İbn-Ullaha îmân getỉrdiŋmi dėdi 
JHN.9.36*ol cevâb vėrip dėdi ki ya rabb kimdir o ki ben ȯŋa îmân getỉrem 
JHN.9.37*ve Hazret-i ʿİsâ ȯŋa dėdi ki sen ȯnủ gördüŋ ve seniŋle söyleyen odur 
JHN.9.38*o zamân o dėdi ki ben îmân getỉrdim ya rabb ve ȯŋa secde etdi 
JHN.9.39*ȯndan Hazret-i ʿİsâ dėdi ki Ben bu dünyâya hükm etmeḡe geldim tâ kim görmeyenler göreler ve görenler kör olalar 
JHN.9.40*ve bile olan Ferîsîlerden baʿzısı bu nesneleri işidip biz de körmüyüz ȯŋa dėdiler 
JHN.9.41*Hazret-i ʿİsâ ȯnlara dėdi ki Eḡer siz kör olaydıŋız hîç günâhıŋız olmazdı ammâ siz hâlâ biz görürüz dėrsiŋiz ȯnuŋ içỉn günâhıŋız durur ∞ 
JHN.10.1*Hakkan hakkan size dėrim ki koyun ağılına kapᵼdan girmeyen ammâ ġayrı yerden giren uğrủ ve hırsızdır 
JHN.10.2*ammâ kapᵼdan giren koyunlarıŋ çobanıdır 
JHN.10.3*kapᵼcı buŋa açar ve koyunlar ȯnuŋ âvâzını diŋlerler de ol dahi kendỉ koyunlarını ad ile çağırır ve taşraya çıkarır 
JHN.10.4*ve koyunlarını taşraya çıkardıkdan soŋra öŋlerinde gider de koyunlar ardınca giderler zîrâ âvâzını bilirler 
JHN.10.5*ammâ yabâncınıŋ ardınca gitmezler belki ȯndan kaçarlar zîrâ yabâncılarıŋ âvâzını bilmezler 
JHN.10.6*Bu temsîli ȯnlara Hazret-i ʿİsâ söyledi ammâ ȯnlara söylediḡi nesneler ne idi bilmezler idi 
JHN.10.7*ȯnuŋ içỉn Hazret-i ʿİsâ ȯnlara tekrâr dėdi ki Hakkan hakkan size dėrim ki koyunlarıŋ kapᵼsı benim 
JHN.10.8*cümle benden evvel gelenler uğrủlar ve hırsızlardır ammâ koyunlar ȯnları diŋlemediler 
JHN.10.9*Kapᵼ benim bir kimse benden içerỉ girerse halâs bula ve girip çıka da otlak bula 
JHN.10.10*hırsız gelmez illâ uğurlamak ve öldürmek hem bozmak içỉn ben ise geldim ki hayâta mâlik olup izdiyâd ile olalar 
JHN.10.11*Ben íyỉ çobanım íyỉ çoban kendỉ koyunları içỉn cân vėrir 
JHN.10.12*ammâ yanaşma ve çoban olmayan ki koyunlar kendỉniŋ deḡiller kurduŋ geldiḡini görüp koyunları bırağır da kaçar ve kurd ȯnları kavrar da surűyü dağıdır 
JHN.10.13*lakin yanaşma kaçar zîrâ yanaşmadır ve koyunlara mukayyed deḡildir 
JHN.10.14*ben íyỉ çobanım ve benimkileri bilirim benimkiler dahi beni bilirler 
JHN.10.15*Baba beni bildiḡi gibi ben de Babayı bilirim hem koyunlar içỉn cânımı vėririm 
JHN.10.16*benim ġayrı koyunlarım da var ki bu ağıldan deḡiller ȯnları dahi getỉrsem gerek ve ȯnlar benim âvâzımı diŋleyeler de sürű bir hem çoban bir ola 
JHN.10.17*Baba beni ȯnuŋ içỉn sever ki cânımı teslîm ėderim tâ ki ȯnủ tekrâr alayım 
JHN.10.18*ȯnủ benden kimse alamaz ben kendỉmden ȯnủ teslîm ėderim • ȯnủ teslîm etmek elimdedir ve dahi tekrâr almak elimdedir • bu emri Babamdan aldım 
JHN.10.19*Bu kez tekrâr bu sözler içỉn Yahûdîler arasında mücâdele düşdü 
JHN.10.20*ve ȯnlardan çoğu dėrler idi ki o cinnli ve dîvânedir niçỉn ȯnủ diŋlersiŋiz 
JHN.10.21*baʿzıları dėrler idi ki bunlar cinnliniŋ sözleri deḡildir • cinn körleriŋ gözlerini açmağa kâdir midir 
JHN.10.22*Ȯndan Kuds-i Şerîfde ʿîd-i teberrük oldu ve kış idi 
JHN.10.23*ve Hazret-i ʿİsâ heykelde Süleymânıŋ kemerinde gezerdi 
JHN.10.24*bu kez Yahûdîler dolayını alıp ȯŋa dėdiler ki nice bir cânımızı şübhede tutarsın • Mesîh iseŋ bize âşikâre söyle 
JHN.10.25*Hazret-i ʿİsâ ȯnlara cevâb vėrdi ki Ben size dėdim de siz inanmazsıŋız • Babamıŋ ismi ile etdiḡim efʿâl benim içỉn şehâdet ėderler 
JHN.10.26*ammâ siz inanmazsıŋız zîrâ size dėdiḡim gibi koyunlarımdan deḡilsiŋiz 
JHN.10.27*koyunlarım benim âvâzımı diŋlerler ve ben ȯnları bilirim de ȯnlar benim ardımca gelirler 
JHN.10.28*ve ben ȯnlara ebedî hayâtı vėririm ve hîç ebeden helâk olmayalar hem ȯnları kimse elimden kavramaya 
JHN.10.29*ȯnları baŋa vėren Babam hepsinden ekberdir ve ȯnları Babamıŋ elinden kimse kavrayamaz 
JHN.10.30*ben ve Baba bir şeyiz 
JHN.10.31*ȯnuŋ içỉn Yahûdîler tekrâr taşlar kaldırdılar ki ȯnủ taşlayalar 
JHN.10.32*Hazret-i ʿİsâ ȯnlara cevâb etdi ki Ben size Babamdan çok íyỉ ʿameller gösterdim ʿamelleriŋ kanġısı içỉn beni taşlarsıŋız 
JHN.10.33*Yahûdîler cevâb ėdip dėdiler ki biz seni hîç bir íyỉ ʿamel içỉn taşlamazız lakin küfür içỉn zîrâ sen âdam iken kendỉŋi Allah ėdersin 
JHN.10.34*Hazret-i ʿİsâ ȯnlara cevâb etdi Tevrâtıŋızda yazılı deḡilmidir ki ben dėdim ki siz ilâhlarsıŋız 
JHN.10.35*çün ol kimselere ilâhlarsıŋız dėdi ki ȯnlara Kelâm-Ullah vâsıl oldu ve kitâb fesh olunmaz 
JHN.10.36*siz ben Babadan mukaddes ve dünyâya mürsel olduğumda siz diye bilirmisiŋiz ki ben İbn-Ullahım dėdiḡim içỉn küfür söylersin 
JHN.10.37*eḡer Babamıŋ efʿâlini etmez isem baŋa inanmaŋ 
JHN.10.38*ammâ ėdersem ve baŋa inanmazsaŋız efʿâle inanıŋ tâ ki bilesiz ve inanasız ki Baba bendedir ve ben Babadayım 
JHN.10.39*pes ȯnlar ȯnủ tekrâr tutmak isterlerdi ammâ o ellerinden çıkdı 
JHN.10.40*Ve bir defʿa dahi Erdeniŋ ötesine Yuhannânıŋ evvel taʿmîd etdiḡi yere vardı da orada durdu 
JHN.10.41*ve niçesi ȯŋa geldiler de dėrler idi ki gerçek Yuhannâ bir muʿcize etmedi ammâ her ne ki Yuhannâ bunuŋ hakkında dėdi ise gerçek idi 
JHN.10.42*ve orada ȯŋa niçesi îmân getỉrdiler ∞ 
JHN.11.1*Bu kez Laʿâzar nâm hasta kimesne var idi ki Meryemiŋ ve kız karındaşı Martânıŋ kasabası Beyt-ʿAnyâdan idi 
JHN.11.2*ve Meryem ol hâtûn idi ki rabbi dühn-i tîb ile yağladı ve ayaklarını kendỉ saçı ile sildi ve ȯnuŋ karındaşı Laʿâzar hasta idi 
JHN.11.3*pes kız karındaşları Hazret-i ʿİsâya gönderip ȯŋa ya rabb işte seniŋ sevdiḡiŋ hasta yatır 
JHN.11.4*Hazret-i ʿİsâ dahi bunủ işidip bu hastalık ölüm içỉn deḡil ammâ Allahıŋ ʿizzeti içỉndir tâ ki İbn-Ullah ȯnuŋla müteʿazziz ola 
JHN.11.5*Ve Hazret-i ʿİsâ Martâyı ve kız karındaşını hem Laʿâzarı severdi 
JHN.11.6*bu kez ȯnuŋ hastalığını işitdikde olduğu yerde iki gün dahi durdu 
JHN.11.7*ȯndan soŋra telâmîzine eş tekrâr Yahûdâ vilâyetine varalım dėdi 
JHN.11.8*telâmîz ȯŋa dėdiler ki ya muʿallim şimdi Yahûdîler seni taşlamak isterlerdi de sen tekrâr oraya gidesin 
JHN.11.9*Hazret-i ʿİsâ cevâb etdi ki Gündüzüŋ on iki sâʿati yokmu • kimse gündüz gezerse sürçmez zîrâ bu dünyânıŋ aydınlığını görür 
JHN.11.10*ammâ bir kimse gėcede gezerse sürçer zîrâ aydınlığı yokdur 
JHN.11.11*bu nesneleri söyledi de ȯnlara dėdi ki dostumuz Laʿâzar uyur ammâ ben varayım ȯnủ uyandırayım 
JHN.11.12*bu husûsda ȯnuŋ telâmîzi dėdiler ki ya rabb çünki uyur halâs bulur 
JHN.11.13*ve Hazret-i ʿİsâ bunủ ȯnuŋ ölümü içỉn dėdi idi ȯnlar ise zann etdiler ki uyhunuŋ uyuması içỉn söyledi idi 
JHN.11.14*o zamân Hazret-i ʿİsâ ȯnlara âşikâre Laʿâzar öldü dėdi 
JHN.11.15*ve siziŋ içỉn sevinirim ki ȯnda deḡil idim tâ ki inanasıŋız ammâ eş ȯŋa gidelim 
JHN.11.16*ve Didimos dėdikleri Tomâ telâmîz yoldaşlarına dėdi ki biz de varalım ki bile ölelim 
JHN.11.17*Ȯndan Hazret-i ʿİsâ gelip Laʿâzarıŋ artık dört günden berỉ mezârda olduğunu buldu 
JHN.11.18*ve Beyt-ʿAnyâ takrîben on beş ġalve kadar Kuds-i Şerîfe yakın idi 
JHN.11.19*ve Yahûdîlerden dahi niçesi Martâya ve Meryeme geldiler idi ki ȯnları karındaşı içỉn tesliye ėdeler 
JHN.11.20*Pes Martâ Hazret-i ʿİsânıŋ geldiḡin işidip ȯŋa karşᵼ gitdi Meryem ise evde otururdu 
JHN.11.21*ve Martâ Hazret-i ʿİsâya dėdi ki ya rabb sen bunda olaydıŋ karındaşım ölmezdi 
JHN.11.22*nihâyet bilirim ki şimdi bile her neyi Allahdan isterseŋ saŋa vėre 
JHN.11.23*Hazret-i ʿİsâ ȯŋa dėdi ki karındaşıŋ ihyâ oluna 
JHN.11.24*Martâ ȯŋa dėdi ki bilirim ki kıyâmetde soŋ gününde ihyâ oluna 
JHN.11.25*Hazret-i ʿİsâ ȯŋa dėdi ki Kıyâmet ve hayât benim • baŋa îmân getỉren eḡerçi o öldüyse de hayy ola 
JHN.11.26*ve her kim hayy ise ve baŋa îmân getỉrir ise hîç ebeden ölmeye • buŋa inanırmısın 
JHN.11.27*o ȯŋa belî ya rabb dėdi ben inanırım ki sen Mesîh ve İbn-Ullahsın ki dünyâya gelecek idi 
JHN.11.28*bunủ dėdikden soŋra gitdi de kız karındaşı Meryemi tenhâya çağırıp muʿallim bundadır seni çağırır dėdi 
JHN.11.29*ol dahi bunủ işitdiḡi gibi teziye kalkdı da ȯŋa geldi 
JHN.11.30*bu kez Hazret-i ʿİsâ dahi kasabaya vâsıl olmadı idi ammâ ol yerde idi ki orada ȯnủ Martâ karşᵼladı idi 
JHN.11.31*bu kez Meryem ile evde olan ve ȯnủ tesliye ėden Yahûdîler görüp ki Meryem ʿacele ile kalkıp taşraya çıkdı mezâra ağlamak içỉn gitdi diyẻ ardınca gitdiler 
JHN.11.32*pes Meryem Hazret-i ʿİsânıŋ olduğu yere geldiḡi zamân ȯnủ görüp ayağına düşdü ve ya rabb sen bunda olaydıŋ karındaşım ölmezdi dėdi 
JHN.11.33*Hazret-i ʿİsâ dahi görüp ki o ve bile gelen Yahûdîler ağlarlar idi rûhunda iŋledi hem kendỉye ıztırâb geldi 
JHN.11.34*ve siz ȯnủ nereye koduŋuz dėdi ȯnlar dahi gel ya rabb bak dėdiler 
JHN.11.35*bu kez Hazret-i ʿİsâ göz yaşını dökerdi 
JHN.11.36*bu husûsda Yahûdîler işte bak ȯnủ ne kadar severdi dėdiler 
JHN.11.37*ammâ ȯnlardan baʿzısı dėdiler ki şu körüŋ gözlerini açan kimesne o kadar etmeḡe kâdir deḡilmi idi ki bu kişi ölmemiş ola 
JHN.11.38*bu kez Hazret-i ʿİsâ kendỉ kendỉde iŋleyerek mezâra geldi ve bu bir mağâra idi de üzerine bir taş konuldu idi 
JHN.11.39*Hazret-i ʿİsâ dahi taşı kaldırıŋ dėdi ammâ öleniŋ kız karındaşı Martâ ya rabb o artık kokar dėdi zîrâ dört günden berỉ yatır 
JHN.11.40*Hazret-i ʿİsâ ȯŋa ben saŋa dėmedim mi ki eḡer inanırsaŋ Allah Teʿâlânıŋ ʿizzetini göresin 
JHN.11.41*pes ȯnlar meyitiŋ yatdığı yeriniŋ taşını kaldırdılar Hazret-i ʿİsâ dahi gözlerini yukarᵼ kaldırıp Ya Baba sen baŋa isticâb etdiḡiŋ içỉn saŋa şükr ėderim 
JHN.11.42*ve ben bilirim ki sen dâʾimâ baŋa isticâb ėdersin ammâ ben bunủ bu hâzır cemʿiyyet içỉn söyledim ki seniŋ beni irsâl etdiḡiŋe inanalar 
JHN.11.43*ve bunủ dėdikden soŋra ʿazîm âvâz ile çağırıp ya Laʿâzar taşraya çık dėdi 
JHN.11.44*meyit dahi elleri ve ayakları kundaklanmış ve yüzü makrame ile sarılmış iken çıkdı da Hazret-i ʿİsâ ȯnủ çözüŋ ve salıvėriŋ dėdi 
JHN.11.45*Bu husûsda Meryeme gelen Yahûdîleriŋ çoğu Hazret-i ʿİsânıŋ cümle etdiḡi nesnelerini görüp ȯŋa îmân getỉrdiler 
JHN.11.46*lakin ȯnlardan baʿzısı Ferîsîlere varıp ȯnlara Hazret-i ʿİsânıŋ etdiḡi şeylerini söylediler 
JHN.11.47*bunuŋ içỉn baş imâmlar ve Ferîsîler ʿakd-i meclis ėdip ne işleyelim zîrâ bu âdam çok muʿcizât eyler dėdiler 
JHN.11.48*biz ȯnủ böyle kosak hepsi ȯŋa îmân getỉre ve Romalılar geleler de yerimizi ve milletimizi harâb ėdeler 
JHN.11.49*ve ȯnlardan birisi Kayâfâ nâm kimesne ki ol yıl baş imâm idi ȯnlara siziŋ hîç haberiŋiz yokdur dėdi 
JHN.11.50*ve teʾemmül etmezsiŋiz ki kavm içỉn bir âdam ölüp bütün ümmet helâk olmaya bize fâʾidelidir ki 
JHN.11.51*ve o bunủ kendỉ kendỉden söylemedi ammâ ol yılda baş imâm olmağla inbâ etdi ki Hazret-i ʿİsâ ümmet içỉn ölecek idi 
JHN.11.52*ve yalıŋız ümmet içỉn deḡil belki Allahıŋ perîşân olan oğulları bir yere cemʿ etmek içỉn de ölecek idi 
JHN.11.53*Pes ol günden berỉ ȯnủ öldürmek içỉn teşâvür ėderler idi 
JHN.11.54*bu husûsdan Hazret-i ʿİsâ artık Yahûdîler arasında âşikâre gezmezdi lakin oradan beriyyeye yakın nâhiyeye Efrâʾim nâm şehre gitdi de orada kendỉ telâmîzi ile otururdu 
JHN.11.55*Bu kez Yahûdîleriŋ fısh bayrâmı yakın idi ve ol nâhiyeden çoğu tetahhur içỉn fısh bayrâmdan evvel Kuds-i Şerîfe çıkdılar 
JHN.11.56*pes Hazret-i ʿİsâyı ararlar idi ve heykelde iken birbirine dėrler idi ki ne dėrsiŋiz ki bayrâma gelmedi 
JHN.11.57*ȯndan baş imâmlar ve Ferîsîler sipâriş etdiler ki bir kimse nerede olduğunu bilirse bildire de ȯnủ tutalar ∞ 
JHN.12.1*Bu kez Hazret-i ʿİsâ fısh bayrâmınıŋ altı gününden evvel Beyt-ʿAnyâya geldi • orada ölmüş Laʿâzar var idi ki ȯnủ ölülerden ikâmet eyledi idi 
JHN.12.2*ve orada ȯŋa bir ziyâfet etdiler de Martâ hizmet ėderdi ve Laʿâzar ȯnuŋla sofrada olanlardan biri idi 
JHN.12.3*Meryem ise bir vakıyye kıymetli hâss nârdîn dühn-i tîbden alıp Hazret-i ʿİsânıŋ ayaklarına sürdü ve ȯnları saçları ile sildi de dühnüŋ râyihası ile hâne doldu 
JHN.12.4*bu husûsdan telâmîzinden biri yaʿnî Simʿun oğlu İsharyotî Yahûdâ ki ȯnủ ele vėrecek idi dėdi ki 
JHN.12.5*niçỉn bu dühn üç yüz dînâra satıp akçesi fukarâya vėrilmedi 
JHN.12.6*ve bunủ ȯnuŋ içỉn dėmedi ki fukarâya kayırırdı lakin ȯnuŋ içỉn ki hırsız idi ve kesedâr olmağla içine ne konulur idi ise taşır idi 
JHN.12.7*Pes Hazret-i ʿİsâ ȯnủ koyuvėr dėdi • o bunủ benim cenâzem içỉn sakladı 
JHN.12.8*zîrâ fukarâ dâʾimâ siziŋle olur ammâ ben dâʾimâ siziŋ ile olamam 
JHN.12.9*Ve Yahûdîleriŋ çoğu bildiler ki o orada idi ve yalıŋız ʿİsâyı deḡil ammâ ölülerden ihyâ etdiḡi Laʿâzarı da görmeḡe geldiler 
JHN.12.10*ve baş imâmlar Laʿâzarı dahi öldürmeḡe müşâvere etdiler 
JHN.12.11*zîrâ ȯnuŋ sebebi ile niçe Yahûdîler gelip Hazret-i ʿİsâya îmân getỉrirlerdi 
JHN.12.12*irtesi gün bir ʿazîm cemʿiyyet ki bayrâma geldi idi Hazret-i ʿİsânıŋ Kuds-i Şerîfe gelmekde idiḡini işidip 
JHN.12.13*hurma dalları alıp karşᵼsına çıkdılar da çağırıp Hoşʿanâ Rabbiŋ ismi ile gelen İsrâʾîl pâdişâhı mütebârek olsun dėrlerdi 
JHN.12.14*ve Hazret-i ʿİsâ bir eşekceḡiz bulup üstüne bindi nice ki yazılmışdır ki 
JHN.12.15*Korkma ya Sihyon kızı işte pâdişâhıŋ bir eşek kuduğuna binmiş geliyor 
JHN.12.16*ve ȯnuŋ telâmîzi bunủ aŋlamadılar ammâ Hazret-i ʿİsâ müteʿazziz olduğu zamân hâtırlarına geldi ki bu nesneleri ȯnuŋ hakkında yazılmış idi ve ȯnlar ȯŋa bu şeyleri etdiler idi 
JHN.12.17*mezârdan Laʿâzarı çağırdığı ve ȯnủ ölülerden ihyâ etdiḡi vakit bile olan cemʿiyyet şehâdet ėderlerdi 
JHN.12.18*ȯnuŋ içỉn cemʿiyyet dahi karşᵼsına geldi zîrâ bu muʿcizeyi etdiḡini işitdiler idi 
JHN.12.19*bu husûsda Ferîsîler birbirine dėdiler ki görürmüsüŋüz ki hîç bir fâʾide etmezsiŋiz işte dünyâ ȯŋa uydu 
JHN.12.20*Bu kez bayrâmda secde etmeḡe çıkanlardan baʿzı Yûnânîler var idi 
JHN.12.21*pes bunlar Beyt-Saydâ nâm Celîl şehrinde olan Fîlibbusa yanaşdılar ve ȯŋa yalvarıp efendi biz ʿİsâyı görmek isteriz dėdiler 
JHN.12.22*Fîlibbus dahi gelip Andreʾusa söyledi ȯndan Andreʾus ile Fîlibbus Hazret-i ʿİsâya söylediler 
JHN.12.23*Hazret-i ʿİsâ dahi ȯnlara cevâb vėrip dėdi ki İbnü'l-İnsân müteʿazziz olacağınıŋ sâʿati geldi 
JHN.12.24*hakkan hakkan ben size dėrim ki eḡer buğday dânesi yere düşüp ölmezse yalıŋız kalır ammâ eḡer ölürse çok mahsûl getỉrir 
JHN.12.25*cânını seven ȯnủ helâk eyleye ve bu dünyâda cânını sevmeyen ȯnủ ebedî hayât içỉn saklaya 
JHN.12.26*bir kimse baŋa hizmet ėderse baŋa uysun ve ben nerede olursam hizmetkârım da orada ola hem bir kimse baŋa hizmet ėderse Baba ȯŋa riʿâyet eyleye 
JHN.12.27*Şimdi cânım ıztırâb çeker ya ne diyeyim Baba beni bu sâʿatden kurtar ammâ ben bunuŋ içỉn bu sâʿate geldim 
JHN.12.28*ey Baba ismiŋi taʿzîz eyle • o zamân gökden bir âvâz hem taʿzîz etdim hem tekrâr taʿzîz ėdeyim diyẻ geldi 
JHN.12.29*bu kez hâzır olan halk ol âvâzı işitdikde gök gürledi dėr idi ġayrılar ise ȯŋa melek söyledi dėrler idi 
JHN.12.30*Hazret-i ʿİsâ dahi cevâb vėrip Bu âvâz benim içỉn olmadı ammâ siziŋ içỉn oldu dėdi 
JHN.12.31*hâlen bu dünyâ müdân olacakdır bu dünyânıŋ sultânı taşraya kovulacak vakitdir 
JHN.12.32*ve ben yerden kaldırıldığım zamân hepsini yanıma çekeyim 
JHN.12.33*pes o bunủ ne âsıl ölüm ile öleceḡini beyân ėdip dėr idi 
JHN.12.34*cemʿiyyet ȯŋa cevâb etdi ki biz Mesîhiŋ ebeden bâkî olacağını Tevrâtdan işitdik ya sen nice dėrsin ki İbnü'l-İnsân yukarᵼ kaldırılacakdır bu İbnü'l-İnsân kimdir 
JHN.12.35*ȯndan Hazret-i ʿİsâ ȯnlara dėdi ki Dahi biraz zamân nûr siziŋledir nûruŋuz var iken geziŋ ki sizi zulümât tutmaya zîrâ zulümâtda gezen nereye gideceḡi bilmez 
JHN.12.36*nûruŋuz var iken nûra îmân getỉriŋ ki nûruŋ evlâdı olasız • bu nesneleri Hazret-i ʿİsâ söyledi ȯndan gitdi de ȯnlardan saklandı 
JHN.12.37*Ve eḡerçi öŋlerinde bu kadar muʿcizât etdiyse ȯŋa îmân getỉrmediler 
JHN.12.38*tâ kim İşʿayâ peyġamberiŋ söylediḡi sözü itmâm oluna yaʿnî ya rabb bizim kelâmımıza kim inandı ve Rabbiŋ bâzûsu kime keşf olundu 
JHN.12.39*ȯnuŋ içỉn inanmağa kâdir deḡillerdi zîrâ İşʿayâ dahi dėdi ki 
JHN.12.40*O ȯnlarıŋ gözlerini aʿmâ ve kalblerini iksâ eyledi tâ kim gözleriyle görmeyeler ve kalbleriyle aŋlamayıp rücuʿ etmeyeler de ben ȯnlara şifâ vėrmeyem 
JHN.12.41*bu nesneleri İşʿayâ ȯnuŋ ʿizzetini gördüḡü hem ȯnuŋ içỉn söylediḡi zamân dėdi 
JHN.12.42*nihâyet eşrâfdan dahi çoğu ȯŋa îmân getỉrdiler ammâ Ferîsîleriŋ korkusundan ȯnủ ikrâr etmezlerdi tâ ki kenîsadan menʿ olunmayalar 
JHN.12.43*zîrâ âdamlarıŋ ʿizzetini Allahıŋ ʿizzetinden ziyâde severlerdi 
JHN.12.44*bu kez Hazret-i ʿİsâ çağırıp Baŋa îmân getỉren baŋa îmân getỉrmez lakin beni irsâl ėdene îmân getỉrir dėdi 
JHN.12.45*ve beni gören beni irsâl ėdeni görür 
JHN.12.46*ben ki nûrum dünyâya geldim tâ ki baŋa îmân getỉren zulümâtda kalmaya 
JHN.12.47*ve bir kimse kelâmımı işidip îmân getỉrmez ise ben ȯŋa hükm etmem zîrâ ben dünyâya hükm etmeḡe gelmedim lakin dünyâyı halâs etmeḡe geldim 
JHN.12.48*beni tahkîr ėdene ve kelâmımı kabûl etmeyene hükm ėder var • söylediḡim kelâm soŋ gününde ȯŋa hükm ėdecekdir 
JHN.12.49*zîrâ ben kendỉmden söylemedim ammâ beni irsâl ėden Baba oldur ki baŋa ne diyeceḡimi ve ne söyleyeceḡimi ısmarlamışdır 
JHN.12.50*ve ben bilirim ki ȯnuŋ emri ebedî hayâtdır pes söylediḡim nesneleri Baba baŋa dėdiḡi gibi söylerim ∞ 
JHN.13.1*Bu kez fısh bayrâmından evvel Hazret-i ʿİsâ bu dünyâdan Babaya intikâl etmek içỉn sâʿatiniŋ geldiḡini bilip dünyâda olan kendỉkilerini sevdiḡi minvâl üzere tâ âhire dek sevdi 
JHN.13.2*ve ahşâm taʿâmı bitdikden soŋra Hazret-i ʿİsâyı ele vėrmeḡe Simʿun oğlu İshariyoti Yahûdânıŋ kalbine Şeytân artık ilkâ etmiş olmağla 
JHN.13.3*Hazret-i ʿİsâ bilip ki Baba ȯŋa her şeyʾi eline vėrdi ve kendỉsi Allahdan çıkmış iken Allaha gider 
JHN.13.4*ahşâm taʿâmından kalkıp esvâbını çıkardı da bir peşkîr alıp kuşandı 
JHN.13.5*ȯndan soŋra leḡene su alıp telâmîziŋ ayaklarını yumağa ve kuşandığı peşkîr ile kurutmaḡa başladı 
JHN.13.6*pes Simʿun Betrusa geldi de o ȯŋa ya rabb sen ayaklarımı yaykarmısın dėdi 
JHN.13.7*Hazret-i ʿİsâ cevâb vėrip ȯŋa dėdi ki sen etdiḡimi şimdi bilmezsin ammâ soŋra bilesin 
JHN.13.8*Betrus ȯŋa dėdi ki aslâ benim ayaklarımı yaykamayasın • Hazret-i ʿİsâ da ȯŋa dėdi ki Eḡer ben seni yaykamazsam benim ile hîç hisseŋ olmaya 
JHN.13.9*Simʿun Betrus ȯŋa dėdi ki ya rabb yalıŋız ayaklarımı deḡil ellerimi başımı bile yayka 
JHN.13.10*Hazret-i ʿİsâ ȯŋa dėdi ki yunmuşa ayaklarından ġayrı nesne yaykamak gerekmez zîrâ bütün pâkdir • siz dahi pâksiŋiz ammâ hep deḡil 
JHN.13.11*zîrâ ȯnủ ele vėreni bilirdi ȯnuŋ içỉn hepiŋiz pâk deḡilsiz dėdi 
JHN.13.12*pes ȯnlarıŋ ayaklarını yaykadıkdan soŋra esvâbını aldı da tekrâr sofraya oturup ȯnlara Ben size neyledim bilirmisiŋiz dėdi 
JHN.13.13*siz baŋa muʿallim ve rabb dėrsiŋiz ve íyỉ dėrsiŋiz zîrâ ben oyum 
JHN.13.14*pes çün ben ki rabb ve muʿallimim ayaklarıŋızı yaykadım siz dahi birbiriŋiziŋ ayaklarıŋızı yaykamak gereksiz 
JHN.13.15*zîrâ ben size ʿibret oldum tâ ki ben etdiḡim gibi siz dahi böyle ėdesiz 
JHN.13.16*Hakkan hakkan size dėrim ki hizmetkâr efendisinden büyük deḡil hem resûl ȯnủ irsâl ėdenden ʿazîm deḡil 
JHN.13.17*eḡer bu nesneleri bilip ȯnları ėderseŋiz ne mutlu size 
JHN.13.18*hepiŋiz içỉn dėmem • ben ihtiyâr etdiklerimi bilirim ammâ bu kitâbet itmâm olunmak gerekdir yaʿnî benim ile etmek yiyen üzerime ökçesini kaldırdı 
JHN.13.19*şimdiden dahi vâkiʿ olmazdan evvel size dėrim tâ ki vâkiʿ olduğu zamân benim O idiḡime inanasız 
JHN.13.20*Hakkan hakkan size dėrim ki ben bir kimse gönderirsem ȯnủ kabûl ėden beni kabûl etmiş olur • beni kabûl ėden beni irsâl ėdeni kabûl ėder 
JHN.13.21*Hazret-i ʿİsâ bu nesneleri dėdikden soŋra rûhda muztarib oldu ve şehâdet ėdip dėdi ki Hakkan hakkan size dėrim ki sizden biri beni ele vėre 
JHN.13.22*bu husûsdan telâmîz kimiŋ içỉn söyler diyẻ şübhede olup birbirine bakdılar 
JHN.13.23*ve telâmîzinden biri Hazret-i ʿİsânıŋ sevgỉlisi olmağla koynunda yatır idi 
JHN.13.24*pes Simʿun Betrus ȯŋa işâret etdi ki ol dėdiḡiŋ kimdir diyẻ suʾâl eyleye 
JHN.13.25*ol dahi Hazret-i ʿİsânıŋ göḡüsüne eḡilip ȯŋa ya rabb kimdir dėdi 
JHN.13.26*Hazret-i ʿİsâ cevâb vėrip kime lokma batırdıkdan soŋra vėrirsem odur ve lokma batırıp ȯnủ Simʿun oğlu İshariyoti Yahûdâya vėrdi 
JHN.13.27*ve ol lokmadan soŋra Şeytân ȯnuŋ içine girdi bunuŋ içỉn Hazret-i ʿİsâ ȯŋa ne ėdeceksen tîz eyle dėdi 
JHN.13.28*ammâ sofrada oturanlardan hîç kimse ȯŋa bunủ ne içỉn söylediḡini aŋlamadı 
JHN.13.29*zîrâ baʿzısı zann ėderler idi ki Yahûdâ kėsedâr olmağla Hazret-i ʿİsâ ȯŋa bize bayrâm içỉn lâzım olan nesneleri satᵼn al yâhûd fakîrlere bir şeyceḡiz vėr dėmiş idi 
JHN.13.30*pes o lokmayı alıp teziye çıkdı bu kez gėce idi 
JHN.13.31*ve çıkdığı zamân Hazret-i ʿİsâ dėdi ki İbnü'l-İnsân şimdi müteʿazzizdir hem Allah Teʿâlâ dahi ȯnuŋ ile müteʿazziz oldu 
JHN.13.32*ve çün Allah Teʿâlâ ȯnuŋla müteʿazziz oldu ol dahi kezalik ȯnủ kendỉsinde taʿzîz eyleye ve ȯnủ ʿan-karîb taʿzîz eyleye 
JHN.13.33*ey oğlancıklarım ben dahi biraz zamâna dek siziŋleyim • siz beni arayasıŋız ammâ Yahûdîlere dėdiḡim gibi ki ben vardığım yere siz gelmeḡe kâdir deḡilsiŋiz böyle dahi hâlen size dėrim 
JHN.13.34*ben size bir yeŋi vasiyyet ėderim ki birbiriŋizi sevesiz • ben sizi sevdiḡim gibi siz dahi birbiriŋizi sevesiz 
JHN.13.35*hepsi bundan bileler ki siz benim telâmîzimsiŋiz eḡer birbiriŋize muhabbetiŋiz olursa 
JHN.13.36*Simʿun Betrus ȯŋa nereye gidersin ya rabb dėdi • Hazret-i ʿİsâ ȯŋa cevâb vėrdi ki Ben vardığım yere sen hâlen gelemezsin ammâ soŋra ardımca geleceksin 
JHN.13.37*Betrus ȯŋa dėdi ki ya rabb niçỉn hâlen ardıŋca gelemem ben seniŋ içỉn cânımı vėreyim 
JHN.13.38*Hazret-i ʿİsâ ȯŋa cevâb vėrdi ki Sen benim içỉn cânıŋı vėresin • hakkan hakkan saŋa dėrim ki sen beni üç kerre inkâr etmeyince huros ötmez ∞ 
JHN.14.1*Kalbiŋiz muztarib olmasın • siz Allaha îmân getỉrdiŋiz baŋa da îmân getỉriŋ 
JHN.14.2*Babamıŋ evinde çok odalar var yohsa ȯnủ size dėmiş olurdum • ben size yer hâzırlamağa giderim 
JHN.14.3*ve ben varıp yer hâzırladığımdan soŋra tekrâr geleyim de sizi yanıma alayım tâ ki ben olduğum yerde siz dahi olasız 
JHN.14.4*siz nereye vardığımı bilirsiŋiz hem yolu dahi bilirsiŋiz 
JHN.14.5*Tomâ ȯŋa dėr ki ya rabb biz nereye gideceḡiŋi bilmeziz ya yolu nice bilelim 
JHN.14.6*Hazret-i ʿİsâ ȯŋa dėdi ki Tarîk ve hakk ve hayât benim • Babaya kimse gelmez illâ benim vâsıtam ile 
JHN.14.7*eḡer siz beni bilmiş olaydıŋız Babamı dahi bilmiş olur idiŋiz ve hâlen artık ȯnủ bilirsiŋiz hem ȯnủ gördüŋüz 
JHN.14.8*Fîlibbus ȯŋa dėdi ki ya rabb bize Babayı göster de yeter 
JHN.14.9*Hazret-i ʿİsâ ȯŋa dėr ki Ya Fîlibbus bunca zamândır ki ben siziŋleyim de beni bilmediŋ mi • beni kim ki gördüyse Babayı gördü ve nice Babayı bize göster dėrsin 
JHN.14.10*inanmazmısın ki ben Babadayım ve Baba bendedir • ben size söylediḡim sözleri kendỉmden söylemem • bende olan Baba ʿamelleri kılan odur 
JHN.14.11*baŋa inanıŋ ki ben Babadayım Baba dahi bendedir yok ise baŋa ol efʿâl içỉn inanıŋ 
JHN.14.12*Hakkan hakkan ben size dėrim ki baŋa îmân getỉren kişi ol dahi etdiḡim efʿâli işleye belki bunlardan dahi büyüḡünü eyleye zîrâ ben Babaya giderim 
JHN.14.13*ve her ne ki benim adım ile dilesiz size ėdeyim tâ ki Baba Oğulda müteʿazziz ola 
JHN.14.14*eḡer siz benim ismim ile bir şey dilersiŋiz ėdeyim 
JHN.14.15*Eḡer beni severseŋiz emirlerimi gözediŋ 
JHN.14.16*ve ben Babaya yalvarayım da o size bir ġayrı muġazzî vėre ki dâʾimâ siziŋle ola 
JHN.14.17*yaʿnî şul Rûhü'l-Hakkı ki ȯnủ dünyâ kabûl ėdemez zîrâ ȯnủ görmez ve bilmez ammâ siz ȯnủ bilirsiŋiz zîrâ yanıŋızdadır ve içiŋizde olacakdır 
JHN.14.18*ben sizi öksüz komam ben size gelirim 
JHN.14.19*bir azacık zamândan soŋra dünyâ beni artık görmeye ammâ siz beni göresiz • zîrâ ben hayyim siz dahi diri olasız 
JHN.14.20*ol günde siz bilesiz ki ben Babamdayım ve siz dahi bendesiŋiz hem ben dahi sizdeyim 
JHN.14.21*benim emirlerimi tutan ve gözeden beni seven odur ve beni seven Babamıŋ sevgỉlisi ola hem ben dahi ȯnủ seveyim ve ȯŋa kendỉmi izhâr ėdeyim 
JHN.14.22*Yahûdâ ammâ İsharyotî deḡil ȯŋa dėdi ki ya rabb ne dėmekdir ki sen kendỉŋi bize izhâr ėdesin ve dünyâya etmezsin 
JHN.14.23*Hazret-i ʿİsâ cevâb vėrip ȯŋa dėdi ki Eḡer bir kimse beni severse benim kelâmımı gözede de Babam ȯnủ seve ve biz dahi ȯŋa gelip yanında kalacağız 
JHN.14.24*beni sevmeyen kelâmımı gözetmez ve işitdiḡiŋiz kelâm benim deḡil ammâ beni irsâl ėden Babanıŋdır 
JHN.14.25*ben size bu nesneleri söyledim yanıŋızda iken 
JHN.14.26*ammâ mezkûr muġazzî yaʿnî ol Rûhü'l-Kudüs ki Baba ȯnủ benim ismim ile gönderecekdir o size her şeyi öḡrede ve söylediḡim nesneleri hâtırıŋıza getỉre 
JHN.14.27*ben size selâm alıkorum • ben size selâmımı vėririm lakin ben ȯnủ size dünyâ vėrir gibi vėrmem • kalbiŋiz muztarib olmasın hem korkmasın 
JHN.14.28*size söylediḡimi işitdiŋiz ki ben giderim de size döneyim • eḡer siz beni sevseydiŋiz ben Babaya giderim dėdiḡimden sevinirdiŋiz zîrâ Babam benden ekberdir 
JHN.14.29*ve hâlen ben bunủ size vâkiʿ olmadın söyledim tâ ki vâkiʿ olduğu zamân inanasız 
JHN.14.30*Ben artık siziŋle çok söyleşmem zîrâ bu dünyânıŋ sultânı geliyor ammâ bende ȯnuŋ hîç ʿalâkası yokdur 
JHN.14.31*ammâ bu ȯnuŋ içỉndir ki dünyâ benim Babayı sevdiḡimi ve Baba baŋa ısmarladığı gibi böyle etdiḡimi bile • eşâ kalkıŋ buradan gidelim ∞ 
JHN.15.1*Ben hakk asmayım ve Babam bâğbândır 
JHN.15.2*o bende yemiş getỉrmeyen çubuğu kaldırır ammâ yemiş getỉren çubuğu ayırtlar ki ziyâde yemiş getỉre 
JHN.15.3*artık siz benim size söylediḡim kelâm ile pâksiŋiz 
JHN.15.4*bende duruŋ ben dahi sizde durayım nice ki çubuk asmada durmayıp kendỉden yemiş getỉrmez böyle dahi siz bende durmayıp yemiş vėremezsiŋiz 
JHN.15.5*asma benim çubuklar sizsiŋiz • kim ki bende durursa ben ȯnda durursam o çok yemiş getỉre zîrâ bensiz bir şeye kâdir deḡilsiŋiz 
JHN.15.6*bir kimse bende durmazsa taşraya budama gibi atılıp kuruya ȯndan ol budamalar devşirilip ve âteşe bırağılıp yanalar 
JHN.15.7*eḡer siz bende durursaŋız ve kelimâtım sizde durursa siz her ne isterseŋiz taleb ėdesiŋiz de size vėrile 
JHN.15.8*Babam bunuŋla müteʿazziz oldu ki çok yemiş getỉresiz de bu vechile telâmîzim olasıŋız 
JHN.15.9*Babam beni sevdiḡi gibi ben dahi sizi sevdim benim muhabbetimde duruŋ 
JHN.15.10*eḡer emirlerimi gözedirseŋiz benim muhabbetimde durasız nice ki ben dahi Babamıŋ emirlerini gözedip ȯnuŋ muhabbetinde dururum 
JHN.15.11*bu nesneleri size söyledim tâ ki sürurum sizde durup ferahıŋız tamâm ola 
JHN.15.12*emrim budur ki birbiriŋizi sevesiŋiz nite ki ben sizi sevdim 
JHN.15.13*kimseniŋ bundan büyük muhabbeti yokdur ki cânını dostlar içỉn fedâ ėde 
JHN.15.14*siz benim dostlarımsıŋız eḡer cümle ben size emr ettiḡim şeyleri ėderseŋiz 
JHN.15.15*ben size artık kullar dėmem zîrâ kul efendisiniŋ etdiḡini bilmez ammâ size dost dėdim zîrâ ben size Babamdan işitdiḡimi bildirdim 
JHN.15.16*siz beni ihtiyâr etmediŋiz ammâ ben sizi ihtiyâr eyledim ve sizi nasb etdim ki varıp yemiş getỉresiz de yemişiŋiz bâkî ola tâ ki her ne ki benim ismim ile Babadan dilesiz ȯnủ size vėre 
JHN.15.17*ben size bu nesneleri emr ėderim ki birbiriŋizi sevesiz 
JHN.15.18*Eḡer dünyâ sizi sevmezse biliŋ ki beni sizden evvel sevmedi 
JHN.15.19*eḡer siz dünyâdan olsaydıŋız dünyâ kendỉkini severdi ammâ çün siz dünyevî deḡilsiŋiz belki ben sizi dünyâdan ihtiyâr eyledim bu husûsdan dünyâ sizi sevmez 
JHN.15.20*size söylediḡim kelimât hâtırıŋızda olsun ki hizmetkâr ağasından büyük deḡildir çün beni ıtrâd etdiler ise sizi dahi ıtrâd ėdeler • eḡer benim kelimâtımı gözetdiler ise siziŋ kelimâtıŋızı da gözedeler 
JHN.15.21*ammâ beni irsâl ėdeni bilmedikleri içỉn bu cümle nesneleri size benim ismim içỉn ėdeler 
JHN.15.22*eḡer ben gelmemiş ve ȯnlara söylememiş olaydım hîç günâhları olmazdı ammâ hâlen günâhlarınıŋ ʿözrü yokdur 
JHN.15.23*beni sevmeyen Babamı da sevmez 
JHN.15.24*eḡer ben aralarında ġayrı kimseniŋ etmediḡi efʿâli etmemiş olaydım hîç günâhları olmazdı ammâ hâlen ȯnları gördüler de beni hem Babamı sevmediler 
JHN.15.25*bu ȯnuŋ içỉndir ki ȯnlarıŋ Tevrâtında yazılan kelâm itmâm oluna yaʿnî beni bilâ-sebeb sevmediler 
JHN.15.26*lakin ben size Babadan göndereceḡim muġazzî ki Rûhü'l-Hakkdır ve Babadan sâdır olmuşdur geldiḡi zamân benim içỉn şehâdet eyleye 
JHN.15.27*ve siz dahi şehâdet ėdesiŋiz zîrâ siz ibtidâdan benim ilesiŋiz ∞ 
JHN.16.1*Ben size bu nesneleri ȯnuŋ içỉn söyledim ki şekk getỉrmeyesiz 
JHN.16.2*sizi kenîsalardan nefy ėdeceklerdir belki sâʿat gelir ki her kim sizi öldürürse Allaha hizmet getỉrdiḡini zann ėder 
JHN.16.3*Babayı hem beni bilmedikleri içỉn size bu nesneleri ėdeceklerdir 
JHN.16.4*ben size bu nesneleri söyledim tâ kim ol sâʿat geldiḡi zamân ȯnları size söylediḡim hâtırıŋızda ola ve size evvelce bu nesneleri söylemedim zîrâ ben siziŋle idim 
JHN.16.5*ammâ hâlen beni irsâl ėdene giderim de sizden kimse baŋa nereye gidersin diyẻ sormaz 
JHN.16.6*belki ben size bu nesneleri dėdiḡim içỉn ġam ve kasâvet kalbiŋizi doldurdu 
JHN.16.7*ben ise size hakkı söylerim benim gitdiḡim size nâfiʿdir zîrâ eḡer ben gitmezsem muġazzî size gelmeye ve eḡer gidersem ben ȯnủ size göndereyim 
JHN.16.8*ol dahi geldiḡi zamân dünyâyı günâh ve birr ve hükm içỉn ilzâm eyleye 
JHN.16.9*günâh içỉn zîrâ baŋa îmân getỉrmezler 
JHN.16.10*birr içỉn zîrâ ben Babama giderim de siz beni artık görmeyesiz 
JHN.16.11*ve hükm içỉn zîrâ bu dünyânıŋ sultânı artık müdân olmuşdur 
JHN.16.12*Size dahi söyleyeceḡim çokdur ammâ siz hâlen ȯnları tahammül etmeye kâdir deḡilsiŋiz 
JHN.16.13*nihâyet ol Rûhü'l-Hakk geldiḡi zamân o sizi her hakka irşâd eyleye zîrâ o kendỉden söylemeyecekdir ammâ her ne işidirse ȯnủ söyleye ve size gelecek nesnelerden haber vėre 
JHN.16.14*o beni taʿzîz eyleye zîrâ benimkiden alacak ve size bildirecekdir 
JHN.16.15*Babamıŋ her nesi var ise benimdir ȯnuŋ içỉn benimkiden alacak size bildire dėdim 
JHN.16.16*bir azdan beni görmeyesiz ve bir azdan beni tekrâr göresiz zîrâ ben Babaya giderim 
JHN.16.17*Bu husûsda telâmîzinden baʿzısı birbirine dėdiler ki bunuŋla ne dėmek ister ki bir azdan beni görmeyesiz ve tekrâr bir azdan beni göresiz zîrâ Babaya giderim 
JHN.16.18*pes bir azdan dėdiḡi nedir biz ȯnuŋ sözünü aŋlamazız dėdiler 
JHN.16.19*bu kez Hazret-i ʿİsâ bilip ki ȯŋa suʾâl etmek isterler ȯnlara dėdi ki birbiriŋize ȯnuŋ içỉn mi suʾâl ėdersiŋiz ki bir azdan beni görmeyesiz ve bir azdan beni göresiz dėdim 
JHN.16.20*Hakkan hakkan size dėrim ki siz ağlayıp yas çekesiz ve dünyâ sevine de siz mahzûn olasız lakin mahzûnluğuŋuz sürura döne 
JHN.16.21*ʿavrat doğuracak vakitde ağrılar çeker zîrâ sâʿati geldi ammâ maʿsûmu doğurdukdan soŋra artık insân dünyâya doğduğu içỉn sürurundan derdini unudur 
JHN.16.22*siz dahi hâlen böyle ġamnâk olursuŋuz ammâ ben sizi tekrâr göreceḡim de kalbiŋiz ferahnâk ola ve sizi ferahıŋızdan kimse mahrûm etmeye 
JHN.16.23*ve ol günde beni bir şey içỉn sormayasız Hakkan hakkan size dėrim ki her ne ki Babadan benim ismim ile dileyecek olursaŋız ȯnủ size vėre 
JHN.16.24*şimdiye dek benim ismim ile bir şey dilemediŋiz • dileŋ de alasız tâ ki süruruŋuz tâmm ola 
JHN.16.25*ben size bu nesneleri temsîlât ile söyledim ammâ sâʿat gelir ki size artık temsîlât ile söylemeyeyim ammâ size Babamıŋ husûsâtını âşikâre söyleyim 
JHN.16.26*ol günde siz benim ismim ile dileyesiz de ben dėmem ki siziŋ içỉn Babama yalvarayım 
JHN.16.27*zîrâ Baba kendỉsi sizi sever zîrâ siz beni sevdiŋiz ve Allahdan sâdır olduğuma inandıŋız 
JHN.16.28*ben Babadan sâdır oldum ve dünyâya geldim hem tekrâr dünyâyı bırağıp Babaya giderim 
JHN.16.29*Ȯnuŋ telâmîzi ȯŋa dėdiler ki işte hâlen âşikâre söylersin ve hîç temsîl getỉrmezsin 
JHN.16.30*hâlen biliriz ki sen her şeyi bilirsin ve ihtiyâcıŋ yokdur ki saŋa kimse suʾâl eyleye ȯnuŋ içỉn inanırız ki Allahdan sâdır olduŋ 
JHN.16.31*Hazret-i ʿİsâ ȯnlara cevâb etdi ki Şimdi mi inanırsıŋız 
JHN.16.32*işte sâʿat geliyor ve artık gelmişdir ki herkes kendỉ evine dağılıp beni yalıŋız bırağasız ammâ ben yalıŋız deḡilim zîrâ Baba benimledir 
JHN.16.33*ben size ȯnuŋ içỉn bu nesneleri söyledim ki benden selâmıŋız ola • dünyâda musîbet çekeceksiŋiz ammâ hâtırıŋız hoş olsun zîrâ ben dünyâya ġâlib geldim ∞ 
JHN.17.1*Bu nesneleri Hazret-i ʿİsâ söyledi ȯndan gözlerini göḡe kaldırıp dėdi ki ey Baba sâʿat geldi Oğluŋu müteʿazziz eyle tâ ki Oğluŋ dahi seni müteʿazziz eyleye 
JHN.17.2*nice ki sen ȯŋa her şey üzerine hükûmet vėrdiŋ tâ ki sen ȯŋa vėrdiḡiŋ cümlesine ebedî hayâtı vėre 
JHN.17.3*ve ebedî hayât budur ki seni Yalıŋız Hakk Allahı ve seniŋ irsâl etdiḡiŋ ʿİsâ el-Mesîhi bileler 
JHN.17.4*ben seni yerde müteʿazziz eyledim ve baŋa işlemeḡe vėrdiḡiŋ işi tamâm etdim 
JHN.17.5*pes hâlen sen ya Baba dünyâ olmazdan evvel katıŋda taʿzîz olduğum ʿizzet ile beni kendỉ yanıŋda müteʿazziz eyle 
JHN.17.6*ben seniŋ ismiŋi baŋa dünyâdan vėrdiḡiŋ âdamlara izhâr eyledim • ȯnlar seniŋ idiler ve sen ȯnları baŋa vėrdiŋ seniŋ kelâmıŋı gözetdiler 
JHN.17.7*ve hâlen bildiler ki her ne ki baŋa vėrdiŋ ise sendendir 
JHN.17.8*zîrâ sen baŋa vėrdiḡiŋ kelimâtı ȯnlara vėrdim ȯnlar dahi kabûl ėdip tahkîk bildiler ki ben senden sâdır oldum hem inandılar ki sen beni irsâl eylediŋ 
JHN.17.9*Ben ȯnlarıŋ içỉn yalvarırım dünyâ içỉn yalvarmam ol baŋa vėrdiḡiŋ kimseler içỉn yalvarırım zîrâ ȯnlar seniŋdir 
JHN.17.10*ve hep benimkiler seniŋkilerdir hem seniŋkiler benimdir de ben ȯnlarda müteʿazziz oldum 
JHN.17.11*hem ben artık dünyâda deḡilim ammâ bunlar dünyâdadır ben ise saŋa giderim Ey Kuddûs Baba sen ȯnları yaʿnî baŋa vėrdikleriŋi ismiŋ içỉn hıfz eyle tâ kim bizceleyin bir olalar 
JHN.17.12*ȯnlarıŋ ile dünyâda olduğum zamân ȯnları ismiŋ ile hıfz ėderdim • ben baŋa vėrdikleriŋi hıfz eyledim de ibnü'l-helâkdan ġayrı ȯnlardan birisi helâk olmadı tâ ki kitâb itmâm oluna 
JHN.17.13*ve hâlen ben saŋa gelirim hem bu nesneleri dünyâda söylerim tâ kim sürurumuŋ itmâmı içlerinde tutalar 
JHN.17.14*ben ȯnlara kelâmıŋı vėrdim de dünyâ ȯnlara buġz eyledi zîrâ ben dünyâdan olmadığım gibi ȯnlar dahi dünyâdan deḡiller 
JHN.17.15*ben istemem ki ȯnları dünyâdan kaldırasın ammâ ȯnları habîsden hıfz eyleyesin 
JHN.17.16*ȯnlar dünyâdan deḡiller nice ki ben de dünyâdan deḡilim 
JHN.17.17*ȯnları kendỉ hakkıŋ ile takdîs eyle • seniŋ kelâmıŋ hakkdır 
JHN.17.18*Sen beni dünyâya irsâl etdiḡiŋ gibi ben dahi ȯnları dünyâya irsâl eyledim 
JHN.17.19*ve ȯnlarıŋ içỉn kendỉmi takdîs ėderim tâ kim ȯnlar dahi hakk ile mukaddes olalar 
JHN.17.20*ve ben yalıŋız bunlarıŋ içỉn yalvarmam belki şul kimseler içỉn dahi ki ȯnlarıŋ kelâmı ile baŋa îmân getỉreler 
JHN.17.21*tâ kim hepsi bir olalar nice ki sen ya Baba bendesin ve ben sendeyim ki ȯnlar dahi bizde bir olalar tâ ki dünyâ seniŋ beni irsâl etdiḡiŋe inana 
JHN.17.22*ve sen baŋa vėrdiḡiŋ ʿizzeti ȯnlara vėrdim ki bir olalar nice ki biz dahi biriz 
JHN.17.23*ben ȯnlardayım hem sen bendesin tâ kim tamâm bir olalar ve dünyâ bile ki sen beni irsâl eylediŋ hem nice ki beni sevdiŋ ise ȯnları da sevdiŋ 
JHN.17.24*Ey Baba dilerim ki ben olduğum yerde sen baŋa vėrdiḡiŋ kimseler dahi benimle bile olalar tâ kim sen baŋa vėrdiḡiŋ ʿizzeti müşâhede ėdeler zîrâ sen beni dünyâ teʾsîs olduğundan evvel sevdiŋ 
JHN.17.25*Ey ʿÂdil Baba seni dünyâ bilmedi ammâ ben seni bildim bunlar dahi bildiler ki sen beni irsâl eylediŋ 
JHN.17.26*ben dahi ȯnlara seniŋ ismiŋi bildirdim hem bildireyim tâ kim ol muhabbet ki sen beni ȯnuŋla sevdiŋ ȯnlarda ola hem ben ȯnlarda olam ∞ 
JHN.18.1*Hazret-i ʿİsâ bu nesneleri dėdikden soŋra telâmîzi ile çıkıp Kedron nâm seyliŋ ötesine gitdi ki ȯnda bir bostân var idi de orada telâmîziyle girdi 
JHN.18.2*ȯnủ ele vėren Yahûdâ dahi ol yeri bilirdi zîrâ ʿİsâ oraya niçe kerre telâmîzi ile varıp gelirdi 
JHN.18.3*pes Yahûdâ baş imâmlardan ve Ferîsîlerden bir bölük ʿasesler alıp oraya fenerler ve meşʿaleler ve silâhlar ile geldi 
JHN.18.4*bu kez Hazret-i ʿİsâ hep ȯŋa vâkiʿ olacak nesneleri bilip çıkdı da ȯnlara kimi ararsıŋız dėdi 
JHN.18.5*ȯnlar dahi Nâseretli ʿİsâyı dėdiler Hazret-i ʿİsâ ȯnlara benim dėdi • ȯnủ ele vėren Yahûdâ dahi ȯnlarıŋ ile hâzır idi 
JHN.18.6*pes ȯnlara benim dėdiḡi gibi gėrỉ dönerek yere düşdüler 
JHN.18.7*ȯndan tekrâr ȯnlara kimi ararsıŋız diyẻ suʾâl eyledi ȯnlar dahi Nâseretli ʿİsâyı dėdiler 
JHN.18.8*Hazret-i ʿİsâ ben size dėdim ki ben oyum imdi eḡer beni ararsaŋız bunları salıvėriŋ dėdi 
JHN.18.9*tâ kim ȯnuŋ dėdiḡi itmâm oluna ki sen baŋa vėrdikleriŋden birini zâyiʿ etmedim 
JHN.18.10*Ve Simʿun Betrusuŋ bir kılıcı var iken ȯnủ çıkardı da baş imâmıŋ hizmetkârına çaldı sağ kulağını kesdi ve ol hizmetkârıŋ adı Mâlhus idi 
JHN.18.11*Hazret-i ʿİsâ dahi Betrusa dėdi ki kılıcıŋı kınına sok Babam baŋa vėrdiḡi kâseyi içmeyeyim mi 
JHN.18.12*ve Yahûdîleriŋ bölüḡü ve serdârı hem ʿasesleri Hazret-i ʿİsâyı tutup bağladılar 
JHN.18.13*ve ibtidâ ȯnủ Hannâya getỉrdiler zîrâ ol yılda baş imâm olan Kayâfânıŋ kayın atası ol idi 
JHN.18.14*ve kavm içỉn bir âdamıŋ ölmesi nâfiʿdir diyẻ Yahûdîlere nasîhat vėren ol Kayâfâ idi 
JHN.18.15*ve Simʿun Betrus ve bir ġayrı tilmîz Hazret-i ʿİsânıŋ ardınca giderlerdi ve ol tilmîz baş imâmıŋ maʿlûmu idi de Hazret-i ʿİsâ ile bile baş imâmıŋ havlîsine girdi 
JHN.18.16*Betrus ise kapᵼnıŋ taşrasında dururdu pes öbűr tilmîz ki baş imâmıŋ maʿlûmu idi çıkıp bir karı kapᵼcıya söyledi de Betrusu içerỉye getỉrdi 
JHN.18.17*ve karı kapᵼcı Betrusa dėdi ki sen dahi bu âdamıŋ telâmîzinden deḡilmisin ol dahi deḡilim dėdi 
JHN.18.18*bu kez hizmetkârlar ve ʿasesler orada dururlardı ve kömür yakıp ıssınırlardı zîrâ pek sovuk idi Betrus dahi ȯnlarıŋ ile durur ve ıssınır idi 
JHN.18.19*Bu kez baş imâm Hazret-i ʿİsâya telâmîziniŋ ve taʿlîminiŋ husûsun suʾâl eyledi 
JHN.18.20*Hazret-i ʿİsâ ȯŋa cevâb etdi ki Ben bu dünyâya âşikâre söyledim dâʾimâ kenîsada ve heykelde ki oraya her yerden Yahûdîler cemʿ olunurlardı taʿlîm ėderdim ve hîç bir şey gizlice söylemedim 
JHN.18.21*baŋa ne sorarsın beni işidenlere sor ki ȯnlara ne söyledim işte ȯnlar söylediḡimi bilirler 
JHN.18.22*bu kez Hazret-i ʿİsâ bu nesneleri dėdikden soŋra orada hâzır ʿaseslerden biri ȯŋa tabanca urup baş imâma böyle mi cevâb vėrirsin dėdi 
JHN.18.23*Hazret-i ʿİsâ ȯŋa cevâb vėrip dėdi ki Eḡer kem söyledim ise kemliḡe şehâdet eyle ammâ íyỉ söyledim ise beni niçỉn urursun 
JHN.18.24*pes Hannâ ȯnủ baş imâm Kayâfâya kayd ü bend gönderdi 
JHN.18.25*Ve Simʿun Betrus orada hâzır iken ıssınırdı • bu kez ȯŋa sen dahi ȯnuŋ telâmîzinden deḡilmisin dėdiler pes o deḡilim diyẻ inkâr etdi 
JHN.18.26*ve baş imâmıŋ hizmetkârlarından biri ol kimseniŋ hısmı ki Betrus ȯnuŋ kulağını kesdi idi ben seni ȯnuŋla bostânda görmedim mi dėdi 
JHN.18.27*Betrus dahi tekrâr inkâr etdi ve fi'l-hâl huros ötdü 
JHN.18.28*Ȯndan Hazret-i ʿİsâyı Kayâfânıŋ evinden vâlîniŋ sarâyına getỉrdiler • bu kez sabâh idi ve sarâya girmediler ki münecces olmayıp fısh kurbânını yeyeler 
JHN.18.29*pes Pilatus ȯnlara çıkıp bu âdam üzerine ne şekvâ getỉrirsiŋiz 
JHN.18.30*ȯnlar cevâb vėrip ȯŋa dėdiler ki eḡer bu bed fâʿil olmayaydı biz ȯnủ seniŋ eliŋe teslîm etmezdik 
JHN.18.31*ȯndan Pilatus ȯnlara dėdi ki siz ȯnủ alıŋ ve ȯnuŋ üzerine dîniŋiz üzere hükm eyleyiŋ ammâ Yahûdîler ȯŋa dėdiler ki bize kimseyi öldürmek câʾiz deḡil 
JHN.18.32*tâ kim Hazret-i ʿİsânıŋ ne ölümden öleceḡini beyân ėdip söylediḡi kelâm itmâm oluna 
JHN.18.33*pes Pilatus tekrâr sarâya girip Hazret-i ʿİsâyı çağırdı ve ȯŋa Yahûdîleriŋ pâdişâhı senmisin 
JHN.18.34*Hazret-i ʿİsâ ȯŋa cevâb vėrip Sen bunủ kendỉŋden mi söylersin yohsa saŋa benim içỉn ġayrılar mı dėdiler 
JHN.18.35*Pilatus ȯŋa cevâb ėdip ben Yahûdî miyim dėdi • seni kendỉ tâʾifeŋ ve baş imâmlar elime vėrdiler ne işlediŋ 
JHN.18.36*Hazret-i ʿİsâ cevâb etdi ki Benim memleketim bu dünyâdan deḡil • eḡer benim memleketim bu dünyâdan olaydı benim hizmetkârlarım cenkleşirlerdi tâ ki ben Yahûdîleriŋ ellerine vėrilmeyem ammâ hâlen benim memleketim buradan deḡil 
JHN.18.37*bu husûsdan Pilatus ȯŋa dėdi ki imdi sen pâdişâh mısın • Hazret-i ʿİsâ cevâb etdi ki Sen söylersin ki ben pâdişâhım • ȯnuŋ içỉn doğdum ve ȯnuŋ içỉn dünyâya geldim ki hakkı işhâd eyleyem • her kim hakkdan ise benim âvâzımı diŋler 
JHN.18.38*Pilatus ȯŋa hakk nedir dėdi ve bunủ dėdiḡi gibi tekrâr Yahûdîlere çıkdı da ȯnlara ben ȯnda bir cürüm bulmayorum dėdi 
JHN.18.39*pes siziŋ bir ʿâdediŋiz var ki ben size fısh bayrâmında bir kişi salıvėrem imdi istermisiŋiz ki size Yahûdîleriŋ pâdişâhını salıvėreyim 
JHN.18.40*ve hepsi tekrâr çağırıp yok bunủ salıvėrme ammâ Barabbası salıvėr Barabbas ise bir hırsız idi ∞ 
JHN.19.1*Pes o zamân Pilatus Hazret-i ʿİsâyı alıp ȯŋa deḡnek çaldırdı 
JHN.19.2*ve ʿaskerler dikenlerden bir tâc örüp ȯnuŋ başına kodular hem ȯŋa firfirden bir kereke gíydirdiler 
JHN.19.3*ve hoş bulduk ey Yahûdîleriŋ pâdişâhı diyerek ȯŋa tabanca ururlardı 
JHN.19.4*ȯndan Pilatus tekrâr çıkıp ȯnlara dėdi ki işte ben ȯnủ size taşraya çıkardım tâ ki bilesiz ki ben ȯnda bir cürüm bulamıyorum 
JHN.19.5*pes Hazret-i ʿİsâ dikenlerden tâc ve firfirden kerekeyi taşıyıp taşraya çıkdı da Pilatus ȯnlara işte âdam dėdi 
JHN.19.6*bu kez baş imâmlar ve ʿasesler ȯnủ görüp çağrışıp hâcla hâcla ȯnủ dėdiler • Pilatus ȯnlara dėdi ki siz ȯnủ alıŋ da hâclayıŋ zîrâ ben ȯnda bir cürüm bulamıyorum 
JHN.19.7*Yahûdîler ȯŋa dėdiler ki bizim dînimiz var ve dînimiz üzere ölmek gerek zîrâ o İbn-Ullahım diyẻ iddiʿâ etdi 
JHN.19.8*Pes Pilatus ol sözleri işitdikde dahi ziyâde korkdu 
JHN.19.9*ve sarâya girip Hazret-i ʿİsâya sen nerelisin dėdi ammâ Hazret-i ʿİsâ ȯŋa hîç cevâb vėrmedi 
JHN.19.10*ȯnuŋ içỉn Pilatus ȯŋa sen baŋa cevâb vėrmezmisin • bilmezmisin ki seni hâclamağa iktidârım var hem seni salıvėrmek elimdedir 
JHN.19.11*Hazret-i ʿİsâ cevâb etdi ki Seniŋ üzerime hîç iktidârıŋ olmazdı eḡer saŋa yukarᵼdan vėrilmiş olmayaydı • ȯnuŋ içỉn beni seniŋ eliŋe vėreniŋ günâhı büyükrekdir 
JHN.19.12*bundan soŋra Pilatus ȯnủ salıvėrmek ister idi ammâ Yahûdîler çağrışıp dėrler idi ki eḡer sen bunủ salıvėrirseŋ kayseriŋ dostu deḡilsin • kim ki pâdişâhım dėse kaysere muhâlefet ėder 
JHN.19.13*pes Pilatus bu sözleri işidip Hazret-i ʿİsâyı taşraya çıkardı da ȯndan Litostrotos ʿİbrânîce Ġabâtâ nâm yerde mahkemeniŋ kürsîsinde oturdu 
JHN.19.14*Bu kez fıshıŋ paraskeve dedikleri öŋ günü ve sâʿat altıya yakın idi de Yahûdîlere işte pâdişâhıŋız dėdi 
JHN.19.15*ammâ ȯnlar çağrışıp kaldır kaldır hâcla ȯnủ dėdiler • Pilatus ȯnlara pâdişâhıŋızı hâclayım mı dėdi • baş imâmlar cevâb vėrip kayserden ġayrı bizim pâdişâhımız yokdur dėdiler 
JHN.19.16*pes o zamân ȯnủ ȯnlarıŋ ellerine teslîm eyledi ki ȯnủ hâclayalar ȯnlar dahi Hazret-i ʿİsâyı alıp götürdüler 
JHN.19.17*ol dahi hâcını götürerek Cümcüme ve ʿİbrânîce Câcala dėdikleri yere geldi 
JHN.19.18*ve ȯnủ orada salb etdiler hem ȯnuŋ ile bile iki ġayrı kimesneyi birin buradan ve birin oradan Hazret-i ʿİsâ ise ȯnủ ortada hâcladılar 
JHN.19.19*Pilatus dahi bir cürüm nâme yazdı da ȯnủ hâc üzerine kodu ve üzerinde Nâseretli ʿİsâ Yahûdîleriŋ pâdişâhı diyẻ yazılı idi 
JHN.19.20*pes Yahûdîler çoğu bu cürüm nâmeyi okudular zîrâ Hazret-i ʿİsâ hâclandığı yer şehre yakın idi • ol cürüm nâme ʿİbrânîce ve Yûnânîce ve Latince yazılmış idi 
JHN.19.21*bu husûsda Yahûdîleriŋ baş imâmları Pilatusa dėdiler ki Yahûdîleriŋ pâdişâhı yazma ammâ ki bu kişi Yahûdîleriŋ pâdişâhıyım dėdi yaz 
JHN.19.22*Pilatus cevâb ėdip ne yazmış isem yazmışım dėdi 
JHN.19.23*Bu kez ʿaskerler Hazret-i ʿİsâyı hâcladıklarından soŋra ȯnuŋ esbâbını alıp dört pay etdiler her bir ʿaskerî içỉn birer pay ve dolamayı da aldılar ve dolama dikişsiz idi başdan başa bütün dokuma idi 
JHN.19.24*ȯnuŋ içỉn birbirine dėdiler ki ȯnủ yırtmayalım nihâyet kimiŋ olur diyẻ kurʿa atalım tâ ki ol kitâb itmâm oluna ki mâbeynlerinde esbâbımı pay etdiler ve esbâbım üzerine kurʿa atdılar dėr pes ʿaskerîler bunları etdiler 
JHN.19.25*Bu kez anası hem anasınıŋ kız karındaşı İklavopasıŋ karısı Meryem ve Meryem el-Mecdeliyye Hazret-i ʿİsânıŋ hâcınıŋ yanında dururlardı 
JHN.19.26*Hazret-i ʿİsâ dahi orada anasını ve sevgỉli tilmîzini hâzır görüp anasına ey ʿavrat işte oğluŋ dedi 
JHN.19.27*ȯndan tilmîzine işte anaŋ dėdi ve o sâʿatden soŋra ol tilmîz ȯnủ kendỉ evine aldı 
JHN.19.28*ȯndan soŋra Hazret-i ʿİsâ bilip ki her şey tamâm oldu kitâbet itmâm olunmak içỉn susarım dėdi 
JHN.19.29*orada sirke ile dolu bir kab konulmuş idi pes ȯnlar ol sirke ile bir sünger doldurup ve ȯnủ zûfâya koyup ağzına sundular 
JHN.19.30*Hazret-i ʿİsâ dahi sirkeyi aldıkdan soŋra tamâm oldu dėdi ve başını eḡip rûhunu teslîm eyledi 
JHN.19.31*Bu kez Yahûdîler Pilatusa yalvardılar ki ȯnlarıŋ incikleri kırıla da kaldırılalar tâ ki sebt gününde hâcda bedenler kalmayalar zîrâ paraskeve dėdikleri günü idi ve o sebt günü bir ʿazîm gün idi 
JHN.19.32*pes ʿaskerler gelip evvelkiniŋ inciklerini kırdılar ȯndan olbiriniŋ de ki bile hâclanmış idi 
JHN.19.33*ammâ Hazret-i ʿİsâya geldikderi zamân görüp ki öldü idi inciklerini kırmadılar 
JHN.19.34*ammâ ʿaskerîleriŋ birisi ȯnuŋ yanını mızrak ile deldi de fi'l-hâl kan ve su çıkdı 
JHN.19.35*ve ȯnủ gören şehâdet etdi de ȯnuŋ şehâdeti hakkdır hem bilir ki o hakk söyler tâ ki siz inanasız 
JHN.19.36*zîrâ bu nesneler kitâbet itmâm olunmak içỉn vâkiʿ oldu ki ȯnuŋ hîç bir kemỉḡi kırılmaya dėr 
JHN.19.37*ve bir ġayrı kitâbet dahi dėr ki ȯnlar deldikleri kimesneyi göreler 
JHN.19.38*Bundan soŋra Râmadan doğma Yûsuf ki Hazret-i ʿİsânıŋ tilmîzi ammâ Yahûdîleriŋ korkusundan gizli idi Pilatusdan diledi ki Hazret-i ʿİsânıŋ cesedini kaldıra ve Pilatus icâzet vėrdi ol dahi varıp Hazret-i ʿİsânıŋ bedenini kaldırdı 
JHN.19.39*bu kez Nikodimus dahi geldi ki evvelce Hazret-i ʿİsâya gėcede geldi idi • yüz vakıyye mikdârı mürr ü sebr mahlûtunu getỉrdi 
JHN.19.40*pes ȯnlar Hazret-i ʿİsânıŋ cesedini alıp ol bahârlar ile kefenlediler nice ki Yahûdîleriŋ cenâzelerini kefenlemek ʿâdeti imiş 
JHN.19.41*ve hâclandığı yerde bir bostân ve bostânda dahi bir yeŋi mezâr var idi ki içine kimse konulmamış idi 
JHN.19.42*pes Yahûdîleriŋ paraskeve dėdikleri gün olmağla Hazret-i ʿİsâyı mezâr yakın idiḡi içỉn oraya kodular ∞ 
JHN.20.1*Bu kez haftanıŋ ilk gününde sabâh dahi karaŋlık iken Meryem el-Mecdeliyye mezâra geldi de taşı mezârdan kaldırılmış gördü 
JHN.20.2*pes koşa koşa Simʿun Betrusa ve Hazret-i ʿİsânıŋ sevgỉli tilmîzine gelip ȯnlara rabbi mezârdan kaldırdılar ve ȯnủ nereye komuşlar bilmeziz dėdi 
JHN.20.3*pes Betrus ve öbűr tilmîz taşraya çıkıp mezâra vardılar 
JHN.20.4*bu kez ikisi bile yürüdüler ammâ öbűr tilmîz ilerỉce Betrusdan tezce yürüyüp mezâra evvelce geldi 
JHN.20.5*ve eḡilip yatır kefenleri gördü ammâ içerỉ girmedi 
JHN.20.6*Simʿun Betrus dahi ardınca giderek geldi ve mezâr içine girdi de kefenleri gördü 
JHN.20.7*hem ol makrame ki Hazret-i ʿİsânıŋ başında idi ve kefen ile bile yatmazdı ammâ başkaca bir yerde sarılı idi 
JHN.20.8*pes o zamân öbűr tilmîz ki evvel mezâra geldi idi girip gördü de inandı 
JHN.20.9*zîrâ kitâbdan dahi haberleri yok idi ki o ölülerden ihyâ olunmak gerekdir 
JHN.20.10*pes telâmîz tekrâr evlerine gitdiler 
JHN.20.11*Ammâ Meryem mezârıŋ yanında dururken taşrada ağlardı ve ağlayarak mezâr içine eḡildi 
JHN.20.12*ve beyâzlar gíymiş iki melek gördü ki biri Hazret-i ʿİsânıŋ cesedi yatdığı yeriŋ başında ve öbűrü ayağında oturur idi 
JHN.20.13*ȯnlar dahi ȯŋa ne ağlarsın karı dėdiler ol dahi ȯnlara rabbimi aldıkları ve ȯnủ nereye kodukları bilmediḡim içỉn ağlarım dėdi 
JHN.20.14*bunủ dėdiḡi gibi ardına döndü de Hazret-i ʿİsâyı durur gördü ammâ Hazret-i ʿİsâ idiḡini bilmezdi 
JHN.20.15*ve Hazret-i ʿİsâ ȯŋa ya karı ne ağlarsın kimi ararsın dėdi ol dahi ȯnủ bostâncı sanıp ȯŋa ey efendi sen ȯnủ kaldırdıŋ ise nereye koduŋ baŋa deyivėr de ben ȯnủ kaldırayım dėdi 
JHN.20.16*Hazret-i ʿİsâ ȯŋa ya Meryem dėdi ol dahi dönüp rabbî yaʿnî muʿallim dėdi 
JHN.20.17*Hazret-i ʿİsâ ȯŋa dėdi ki Baŋa dokunma zîrâ ben dahi Babama suʿûd etmedim lakin karındaşlarıma var da ȯnlara dė ki ben Babama hem Babaŋıza ve Allahıma hem Allahıŋıza suʿûd ėderim 
JHN.20.18*Meryem el-Mecdeliyye dahi varıp telâmîze rabbi gördüḡün ve rabb ȯŋa bu nesneleri söylediḡin haber vėrdi 
JHN.20.19*Bu kez ahşâm olunca hemēn ol günde ki hafta başı idi ve telâmîz cemʿ oldukları yeriŋ kapᵼları Yahûdîleriŋ korkusundan kapalı iken Hazret-i ʿİsâ gelip aralarında durdu ve ȯnlara selâm ʿaleyküm dėdi 
JHN.20.20*bunủ deyince ȯnlara ellerini ve eyeḡỉ yanını gösterdi pes telâmîz rabbi görüp sevindiler 
JHN.20.21*ve Hazret-i ʿİsâ ȯnlara tekrâr Selâm ʿaleyküm • Babam beni irsâl etdiḡi gibi ben dahi sizi irsâl ėderim dėdi 
JHN.20.22*bunủ dėdiḡi gibi ȯnlara üfledi ve Rûhü'l-Kudsü alıŋ dėdi 
JHN.20.23*kime ki günâhlarını bağışlayasıŋız bağışlanmış olurlar ve kime ki alıkoyasıŋız alıkonmuş olurlar 
JHN.20.24*Bu kez on ikiden biri Didimos dėdikleri Tomâ Hazret-i ʿİsâ geldiḡi zamân ȯnlarıŋ ile bile deḡil idi 
JHN.20.25*pes sâʾir telâmîz ȯŋa biz rabbi gördük dėdiler ammâ o ȯnlara dėdi tâ ben ellerinde eŋserleriŋ nişânını görmeyince ve eŋserleriŋ nişânına parmağımı hem eyeḡỉ yanına elimi sokmayınca hîç inanmam 
JHN.20.26*ȯndan sekiz günden soŋra telâmîzi tekrâr ol evde idiler Tomâ dahi ȯnlarıŋ ile idi de Hazret-i ʿİsâ kapᵼlar kapalı iken gelip aralarında durdu ve selâm ʿaleyküm dėdi 
JHN.20.27*soŋra Tomâya dėdi ki parmağıŋı buraya sok da ellerime bak hem eliŋi sun da eteḡi yanıma sok ve îmânsız olma ammâ îmânlı ol 
JHN.20.28*Tomâ dahi ȯŋa cevâb vėrip ya Rabbim ve Allahım dėdi 
JHN.20.29*Hazret-i ʿİsâ ȯŋa dėdi ki Ey Tomâ beni gördüḡüŋ içỉn inandıŋ • ne mutlu görmeden inananlara 
JHN.20.30*ȯndan Hazret-i ʿİsâ dahi kendỉ telâmîziniŋ huzûrunda niçe ġayrı muʿcizâtlar etdi ki bu kitâbda yazılı deḡildir 
JHN.20.31*ammâ bu nesneler ȯnuŋ içỉn yazıldı ki Hazret-i ʿİsâ Mesîh İbn-Ullah idiḡine inanasız tâ kim îmân getỉrip ȯnuŋ ismi ile sâhib-i hayât olasız ∞ 
JHN.21.1*Bu nesnelerden soŋra Hazret-i ʿİsâ dahi kendỉyi Tiberiye deŋiziniŋ kurbünde telâmîze gösterdi ve kendỉyi vech-i âtî ü'l-beyân üzere gösterdi 
JHN.21.2*Simʿun Betrus ve Didimos dėdikleri Tomâ ve Celîliŋ Kanâ nâm şehrinden Natanaʾėl ve Zebedî oğulları ve telâmîzinden iki kimesne dahi bile idiler 
JHN.21.3*ve Simʿun Betrus ȯnlara dėdi ki ben varayım balık avlayım biz dahi seniŋle bile gidelim dėdiler • bu kez çıkıp ve teziye kayığa bindiler de ol gėcede bir şey tutmadılar 
JHN.21.4*ve sabâh iken Hazret-i ʿİsâ yalıda durur idi telâmîz ise Hazret-i ʿİsâ idiḡin bilmediler 
JHN.21.5*ve Hazret-i ʿİsâ dahi ȯnlara dėdi ki oğlancıklar hîç bir azığıŋız yokmu ȯnlar yokdur dėdiler 
JHN.21.6*ol dahi ȯnlara dėdi ki Kayığıŋ sağ tarafına ağı bırağıŋ da bulasıŋız ȯnlar dahi bırakdılar da balık çokluğundan ağı çekmeḡe kâdir olmadılar 
JHN.21.7*bu kez Hazret-i ʿİsânıŋ sevgỉli tilmîzi Betrusa bu Rabbdir dėdi • Simʿun Betrus dahi Rabbiŋ idiḡini işidip peştemâlini bağladı zîrâ çıplak idi ve deŋize atladı 
JHN.21.8*ammâ ġayrı telâmîz kayıkla gelip zîrâ karadan ırak deḡiller idi ancak ikiyüz arşᵼn kadar ırak idiler balıklar ile dolu ağı çekdiler 
JHN.21.9*pes karaya çıkdıkdan soŋra düzülmüş kor üzerinde konulmuş balık hem etmek gördüler 
JHN.21.10*Hazret-i ʿİsâ ȯnlara dėdi ki Şimdi tutuğuŋuz balıklardan buraya getỉriŋ 
JHN.21.11*Simʿun Betrus dahi kayığa binip yüz elli üç iri balıklar ile dolu ağı karaya çıkardı ve eḡerçi o kadar idiler ise de ağ yırtılmadı 
JHN.21.12*ve Hazret-i ʿİsâ ȯnlara Geliŋ yeyiŋ dėdi ve telâmîzden kimseniŋ haddi yok idi ki ȯŋa sen kimsin diyẻ suʾâl ėde çün Rabb idiḡini bilirlerdi 
JHN.21.13*pes Hazret-i ʿİsâ gelip etmeḡi aldı da ȯnlara vėrdi ve kezalik balığı alıp vėrdi 
JHN.21.14*bu üçüncü kerre idi ki Hazret-i ʿİsâ ölülerden ihyâ olundukdan soŋra kendỉyi telâmîzine gösterdi idi 
JHN.21.15*Bu kez taʿâm yediklerinden soŋra Hazret-i ʿİsâ Simʿun Betrusa dėdi ki Ey Yonân oğlu Simʿun sen beni bunlardan ziyâde severmisin ol dahi belî ya Rabb sen bilirsin ki seni severim dėdi • Hazret-i ʿİsâ dahi ȯŋa dėdi ki benim kuzularımı güt dėdi 
JHN.21.16*ve ȯŋa ikinci kerre dėdi ki ey Yonân oğlu Simʿun beni severmisin ol dahi ȯŋa dėr ki belî ya Rabb sen bilirsin ki seni severim o da ȯŋa benim koyunlarımı güt dėdi 
JHN.21.17*hem üçüncü kerre dahi ȯŋa Yonân oğlu Simʿun beni severmisin deyince Betrus ġam-gîn oldu ki ȯŋa tâ üç kerreye dek beni severmisin dėdi ve ȯŋa cevâb etdi ki ya Rabb saŋa her şey maʿlûmdur bilirsin ki seni severim • Hazret-i ʿİsâ dahi ȯŋa koyunlarımı güt dėdi 
JHN.21.18*Hakkan hakkan saŋa dėrim ki sen genç iken kuşanır idiŋ ve istediḡiŋ yere giderdiŋ ammâ kocadığıŋ zamân elleriŋi uzadasın da bir ġayrı seni kuşadıp istemediḡiŋ yere götüre 
JHN.21.19*ve bunủ ne ölüm ile Allah Teʿâlâya taʿzîz ėdeceḡine işâret etmek içỉn dėr idi ve bunủ dėdikden soŋra baŋa tâbiʿ ol dėdi 
JHN.21.20*bu kez Betrus dönüp kendỉ ardınca Hazret-i ʿİsânıŋ ol sevgỉli tilmîzi gelir gördü ki dahi ol ahşâm taʿâmında Hazret-i ʿİsânıŋ göḡsünde yatıp ya Rabb seni ele vėrecek kimdir suʾâl eyledi idi 
JHN.21.21*Betrus bunủ görüp Hazret-i ʿİsâya ey Rabb ya bu ne dėdi 
JHN.21.22*Hazret-i ʿİsâ ȯŋa dėdi ki ben gelinceye dek bunuŋ durduğunu istersem seniŋ eksiḡiŋ nedir • sen baŋa tâbiʿ ol 
JHN.21.23*Pes bu kelâm karındaşlar arasında çıkdı ki ol tilmîz ölmeyecek ammâ Hazret-i ʿİsâ Betrusa dėmedi ki ölmeyecekdir ammâ ben gelinceye dek bunuŋ durduğunu ister isem seniŋ eksiḡiŋ nedir dėdi idi 
JHN.21.24*Ol tilmîz budur ki bu nesnelere şehâdet etdi hem bu şeyleri yazdı • biz dahi biliriz ki ȯnuŋ şehâdeti hakkdır 
JHN.21.25*pes çok nesneler dahi var ki Hazret-i ʿİsâ ȯnları eyledi • eḡer birer birer yazılmış olsalar tahmînim bu ki yazılacak kitâblar dünyâya sığmazlar âmîn ∞ 
ACT.0.0*Resûlleriŋ Aʿmâli
ACT.1.1*Ey Teofilos evvelki kitâbı tasnîf etdim şu nesneleriŋ cümlesine dâʾir ki Hazret-i ʿİsâ ʿamel ve taʿlîm eylemeḡe mübâşeret etdi 
ACT.1.2*tâ ol güne dek ki ihtiyâr etdiḡi resûllere Rûhü'l-Kudüs vâsıtasıyla vasiyyet eyledikden soŋra suʿûd etdi 
ACT.1.3*ve ol dahi siyâset çekdiḡinden soŋra kırk gün ȯnlara zâhir olup ve melekût-ullaha müteʿallik nesneleri tekellüm ėdip âsâr-ı kesîre ile ȯnlara kendỉsini diri gösterdi 
ACT.1.4*ve ȯnlarıŋ ile buluşdukda ȯnlara vasiyyet etdi ki siz Kuds-i Şerîfden gitmeyip belki Babanıŋ benim ağzımdan işitdiḡiŋiz vaʿdesine muntazır olalar 
ACT.1.5*zîrâ Yuhannâ su ile taʿmîd etdi ammâ siz eyyâm-ı kalîleden soŋra Rûhü'l-Kudüs ile taʿmîd olursuŋuz 
ACT.1.6*pes müctemiʿ olanlar ȯŋa suʾâl ėdip dėdiler ki ya Rabb İsrâʾîle melekûtu bu zamânda mı redd ėdeceksin 
ACT.1.7*ol dahi ȯnlara dėdi ki Baba kendỉ hükmüne sakladığı zamân ve fırsatları bilmek size düşmez 
ACT.1.8*ammâ üzerleriŋize gelen Rûhü'l-Kudsüŋ kuvvetini alırsıŋız da Kuds-i Şerîfde ve bütün Yahûdâda ve Samâriyede hem tâ arzıŋ nihâyetine dek baŋa şâhid olursuŋuz 
ACT.1.9*ve bunủ dėdikden soŋra ȯnlar müşâhede etdikleri hâlde suʿûd eyledi ve bir bulut ȯnủ gözleri öŋünden refʿ etdi 
ACT.1.10*Ol dahi çıkıp gider iken ȯnlar gözlerini göḡe karşᵼ dikdiḡi esnâsında işte ak libâslar gíyinmiş iki âdam ȯnlarıŋ yanında durup 
ACT.1.11*dėdiler ki Celîlli âdamlar niçỉn göḡe bakıp durursuŋuz işbu yanıŋızdan göḡe suʿûd ėden ʿİsâ ʿaynıyla göḡe gider gördüḡüŋüz tarz ile gelecekdir 
ACT.1.12*O zamân ȯnlar Kuds-i Şerîfe sebt günlük yolu kadar karîb Cebel ü'z-Zeytûn nâmıyla maʿrûf olan dağdan Kuds-i Şerîfe ʿavdet etdiler 
ACT.1.13*ve eve girdikleri gibi selâmlığa çıkdılar ki Betrus ve Yuhannâ ve Andreʾus ve Filibbus ve Tomâ ve Bartolomey ve Mattâ ve Halfâ oğlu Yaʿkûb ve Simʿun el-Ġayûr ve Yaʿkûbuŋ karındaşı Yahûdâ ȯnda idiler 
ACT.1.14*bunlar hepsi ittifâk üzere ʿavratlar ile ve Hazret-i ʿİsânıŋ vâlidesi Meryem ile ve karındaşları ile namâz ve duʿâya muvâzıb olurlar idi 
ACT.1.15*Ve ol günlerde Betrus telâmîziŋ arasında kalkdı ve orada yüz yiḡirmi âdam kadar cemâʿati var iken ȯnlara dėdi ki 
ACT.1.16*Ey karındaş âdamlar Hazret-i ʿİsâyı tutanlara yol gösteren Yahûdânıŋ husûsunda Dâvûduŋ ağzıyla Rûhü'l-Kudsüŋ sâbıkan söylediḡi kitâb itmâm olunmak gerek idi 
ACT.1.17*ki bu bizden maʿdûd olup ve bu hizmetde nasîbi var iken 
ACT.1.18*nâ-hakk ücretden bir tarlayı satın aldı ve yıkılıp miyândan çatladı da cümle bağırları döküldü 
ACT.1.19*bu nesne ʿumûmen Kuds-i Şerîfiŋ ahâlîsine ol mertebeye maʿlûm oldu ki ol tarlaya kendỉ lisânınca Hakel Damâ yaʿnî kan tarlası diyẻ ad konuldu 
ACT.1.20*zîrâ Zebûr kitâbında yazılmışdır ki ȯnuŋ mekânı vîrân olup içinde kimse sâkin olmasın ve ȯnuŋ mansıbını bir ġayrı kimse alsın 
ACT.1.21*pes lâzımdır ki Hazret-i ʿİsâ er-Rabb aramızda âmed-şüd etdiḡi cümle eyyâmda bizim ile yoldaşlık etmiş âdamlardan 
ACT.1.22*Yuhannânıŋ maʿmûdiyyesinden berỉ tâ yanımızdan suʿûd etdiḡi güne dek biri bizim ile ȯnuŋ kıyâmetine şâhid olmak içỉn nasb oluna 
ACT.1.23*Pes ȯnlardan ikisini ihzâr etdiler yaʿnî Barsabâ tesmiye olunan Yûsufu ki ȯnuŋ lakabı Yustus idi ve Matiyâs 
ACT.1.24*ve duʿâ ėdip dėdiler ki ya Rabb sen ki cümleniŋ kalblerini bilirsin bu ikiden kanġısını ihtiyâr eylediḡiŋi beyân eyle 
ACT.1.25*ki bu hizmetiŋ ve risâletiŋ nasîbini ala ki ȯndan Yahûdâ kendỉ yerine varmak içỉn hâric olmuşdur 
ACT.1.26*bu kez kurʿalarını atdıklarıdan kurʿa Matiyâsa düşdü ve ittifâk-ı ʿumûm üzere onbir resûllere mülhak oldu ∞ 
ACT.2.1*Ve Hamsîn bayrâmınıŋ günü geldikde cümlesi yek dil bir yerde cemʿ oldukları vakit 
ACT.2.2*apaŋsız şiddetle üfüp rüzgârıŋ gibi sedâyı gökden vâkiʿ oldu ve bütün oturdukları evi doldurdu 
ACT.2.3*ve ȯnlara âteş lisânları ayrı ayrı lisânlar zâhir oldu ki her birisiniŋ üzerine kondular 
ACT.2.4*cümlesi Rûhü'l-Kudüs ile memlû olup ecnebî lisânları ile söylemeḡe başladılar nice ki Rûh ȯnlara nutku vėrir idi 
ACT.2.5*bu kez gök altında bulunan cemîʿ milletlerden müttakî âdamlar olan Yahûdîler Kuds-i Şerîfde sâkin idiler 
ACT.2.6*ve ol sedâ olduğu zamân halk cemʿ olup ȯnlarıŋ her birisi kendỉ lisânınca söylediklerini işitmekle hayrân oldu 
ACT.2.7*ve cümlesi mütehayyir ve müteġayyir olup birbirine dėrler idi ki işte bu söyleyenler hep Celîlliler deḡilmidir 
ACT.2.8*ya nice oldu ki her birimiz doğduğumuz vilâyetiŋ lisânınca söylediḡimizi işidiriz 
ACT.2.9*biz ki Partîler ve Medîler ve Elamîleriz ve Beyne'n-Nehreynde ve Yahûdâda ve Kapadokyada ve Pontusda ve Âsyâda sâkinleriz 
ACT.2.10*ve Firicyada ve Pamfiliyede ve Mısırda ve Kirineye karîb olan Libya semtlerinde ve Romadan gelenleriz hem Yahûdîler hem dahîller 
ACT.2.11*Giritliler ve ʿArablarız ȯnları Allah Teʿâlânıŋ âsâr-ı ʿacîbelerini söyler işidiriz 
ACT.2.12*ve cümlesi taʿaccüb ve teşekkük ėdip birbirine bu ne dėmekdir dėrler idi 
ACT.2.13*ammâ ġayrılar istihzâʾ {edip} tatlı şarâb ile doymuşlardır dėrler idi 
ACT.2.14*Ve Betrus ol onbir ile kalkıp ve âvâzını kaldırıp ȯnlara dėdi ki Ey Yahûdî âdamlar ve cümle ʿumûmen Kuds-i Şerîfde sâkin olanlar bu size maʿlûm olsun ve sözlerimi istimâʿ eyleyiŋ 
ACT.2.15*bunlar zann etdiḡiŋiz gibi mestler deḡildir çün henüz günüŋ üçüncü sâʿatidir 
ACT.2.16*ammâ bu Yoʾėl peyġamberiŋ söylediḡi nesnedir ki 
ACT.2.17*Allah Teʿâlâ dėr ki âhir zamânda vâkiʿ ola ki ben her beşer üzerine Rûhumdan feşân olayım ve oğullarıŋız hem kızlarıŋız ilhâm ile söyleyeler ve gençleriŋiz rüʾyâlar görüp koca âdamlarıŋız dahi ahlâm hulm ėderler 
ACT.2.18*ve ol günlerde kullarım ve câriyelerim üzerine rûhumdan dökeyim de ilhâm ile söyleyeler 
ACT.2.19*ve yukarᵼdaki gökde ʿacâʾibât ve aşağağı yerde ġarâʾibât kan ve âteş ve duhân buhârı göstereyim 
ACT.2.20*Rabbiŋ ʿazîm ve rûşen günü gelmezden evvel güneş karaŋlığa ve ay kana döndürüle 
ACT.2.21*ve vâkiʿ ola ki her kim ism-i Rable istidʿâ ėdecek olursa halâs bula 
ACT.2.22*Ey İsrâʾîl âdamları bu kelimâtı diŋleyiŋ Allah Teʿâlâdan kuvvet ve âyât ve muʿcizât ile miyânıŋızda müstehsan Nâseretli ʿİsâ ki ȯnları Allah Teʿâlâ ȯnuŋ vâsıtasıyla araŋızda etmişdir nite ki siz dahi bildiŋiz 
ACT.2.23*o Allahıŋ reʾy-i mukadder ve ʿilm-i sâbıkı ile teslîm olundukdan soŋra siz ȯnủ aldıŋız ve fâsid elleriyle hâclayıp öldürdüŋüz 
ACT.2.24*ve Allah Teʿâlâ mevtiŋ kuyûdunu nakz etmekle ȯnủ ihyâ eyledi zîrâ muhâl idi ki o ȯndan alıkonulmuş ola 
ACT.2.25*zîrâ Dâvûd ȯnuŋ hakkında dėr ki Allah Teʿâlâyı hemîşe gözlerim öŋünde tutardım zîrâ o benim sağımdadır ki kımıldanmayam 
ACT.2.26*ȯnuŋ içỉn göŋlüm mesrûr ve lisânım şâdân oldu ve cesedim dahi ümîd ile râhat ėdecekdir 
ACT.2.27*zîrâ cânımı cehennemde bırakmazsın ve seniŋ kadîsiŋi fesâdı görmeḡe izin vėrmeyesin 
ACT.2.28*hayâtıŋ yollarını baŋa bildirdiŋ ve dîdârıŋla beni pür sürur ėdeceksin 
ACT.2.29*Ey karındaşlar câʾiz görüŋ ki reʾîsü'l-âbâʾ olan Dâvûduŋ husûsunda bî-pervâ size söyleyeyim ki vefât ėdip defn olundu hem ȯnuŋ kabri bu âna deḡin bizdedir 
ACT.2.30*imdi o peyġamber iken ve Cenâb-ı Hakkıŋ ȯŋa yemîn ile vaʿde etdiḡini bilmekle ki sulbleriniŋ esmârından beşeriyyet hâli üzere kendỉ kürsîsinde oturtmak içỉn Mesîhi ikâmet ėdecek idi 
ACT.2.31*ʿilm-i sâbık ile Mesîhiŋ kıyâmetini bilip dėdi ki ȯnuŋ cânı cehennemde bırağılmayıp cesedi dahi fesâdı görmemişdir 
ACT.2.32*ol ʿİsâyı Cenâb-ı Hakk ikâmet eyledi buŋa biz hepimiz şâhidleriz 
ACT.2.33*pes o Allah Teʿâlânıŋ sağ eli ile refʿ olunup Babadan vaʿd olunan Rûhü'l-Kudsü aldıkdan soŋra hâlen gördüḡüŋüzü ve işitdiḡiŋizi üzerimize inşâd etmişdir 
ACT.2.34*zîrâ Dâvûd göḡe suʿûd etmedi ammâ kendỉ dėr ki Rabb Rabbime dėdi ki sağımda kuʿûd eyle 
ACT.2.35*tâ ben düşmanlarıŋı ayaklarıŋa basamak içỉn koyuncaya deḡin 
ACT.2.36*imdi cümle beyt-i İsrâʾîl tahkîk bilsin ki Cenâb Bârî bu hâcladığıŋız ʿİsâyı hem Rabb hem Mesîh etmişdir 
ACT.2.37*Ve bu kelimâtı işitdiklerinde yürekleri münkesir oldu ve Betrusa hem sâʾir havâriyyûna ey karındaşlar ne ėdelim 
ACT.2.38*Betrus dahi ȯnlara dėdi ki Tevbe eyleyiŋ ve her biriŋiz ʿİsâ Mesîhiŋ ismi ile günâhlar mağfireti içỉn müteʿammid olsun da Rûhü'l-Kudsüŋ hibesini alasız 
ACT.2.39*zîrâ vaʿde sizedir ve oğullarıŋıza ve baʿîd olanlarıŋ cümlesine her ne kadar ise ki Rabb Allah daʿvet ėde 
ACT.2.40*ve niçe ġayrı kelimât ile ȯnlara münâşede ve nasîhat ėdip bu yaramaz karndan halâs oluŋ 
ACT.2.41*pes ol kimseler ki ȯnuŋ kelâmını cân ve dilden kabûl etmişler taʿmîd olundular ve ol gün üç biŋ kadar nüfus cemâʿate zamm olundu 
ACT.2.42*Ve havâriyyûnlarıŋ taʿlîminde ve iştirâkde ve kesr-i habzda ve namâzda muvâzebet ėderler idi 
ACT.2.43*ve herkes korkmağa başladı hem havâriyyûndan niçe âyât ve muʿcizât sâdır olur idi 
ACT.2.44*ve cümle iʿtimâd ėdenler birbiriyle müttefik olup cemîʿ emvâlleri müşterek idi 
ACT.2.45*ve mâmelekini ve rızıklarını satıp ȯnları hepsine her biriniŋ ihtiyâcı üzere tevzîʿ ėderler idi 
ACT.2.46*ve ittifâk üzere her gün heykelde mülâzemet ėdip ve evden eve etmek kesr ėderek sürur ve dil sâdeliḡiyle taʿâmın alırlar idi 
ACT.2.47*Allah Teʿâlâya hamd ėderek ve cümle halkıŋ katında lütuf bularak geçinirler idi Cenâb-ı Hakk dahi her gün halâs olacak kimseleri kilîseye zamm ėder idi ∞ 
ACT.3.1*Betrus ve Yuhannâ sâʿat dokuzda ki namâz sâʿati idi maʿan heykele çıkarlar idi 
ACT.3.2*ve bir âdam ki anasınıŋ rahminden kötürüm idi taşınırdı ve ȯnủ heykele girenlerden sadaka dilemek içỉn her gün heykeliŋ Güzel adlı kapᵼsı katına vazʿ ėderler idi 
ACT.3.3*bu kimse heykele girecek Betrus ve Yuhannâyı gördükde sadaka alayım diyẻ yalvardı 
ACT.3.4*Betrus dahi Yuhannâ ile ȯŋa göz dikip dėdi ki bize bak 
ACT.3.5*ol dahi ȯnlara pekçe bakdı bu ümîd ile ki ȯnlardan bir nesne ala 
ACT.3.6*ammâ Betrus dėdi ki benim ne gümüş ne altᵼnım var ammâ ne ki var ise saŋa cabâ Nâseretli ʿİsâ el-Mesîhiŋ ismiyle kalk da gez 
ACT.3.7*ve ȯnủ sağ elinden tutup kaldırdı ve fi'l-hâl tabanları ve topukları istihkâm buldular 
ACT.3.8*ol dahi bir uğurdan sıçrayıp kalkdı ve gezdi ve gezerek ve sıçrayarak ve Allah Teʿâlâya hamd ėderek heykele girdi 
ACT.3.9*ve ȯnủ cümle halk gördü ki gezip Allah Teʿâlâya hamd ėder idi 
ACT.3.10*hem ȯnủ bilirlerdi ki heykeliŋ Güzel Kapᵼsında sadaka dilemek içỉn oturan kimesne idi ve ȯŋa vâkiʿ olan nesneye taʿaccüb ve tahayyür etdiler 
ACT.3.11*ve şifâ bulmuş kötürüm Betrusa ve Yuhannâya yapışmış iken cümle halk şaşıp Süleymân Revâkı dėdikleri revâkda ȯnlarıŋ yanında cemʿ olundu 
ACT.3.12*bunủ Betrus gördükde halka dėdi ki Ey İsrâʾîl âdamları bu nesneye ne taʿaccüb ėdersiŋiz ya niçỉn bize göz dikersiŋiz güyâ ki biz kendỉ kudretimiz ya takvâmız ile bunủ gezdirdik 
ACT.3.13*İbrâhîmiŋ ve İshâkıŋ ve Yaʿkûbuŋ Taŋrısı ve babalarımızıŋ Taŋrısı kendỉ oğlunu ʿİsâyı taʿzîz eyledi ve siz ȯnủ teslîm ėdip Pilatusuŋ huzûrunda inkâr etdiŋiz eḡerçi o ıtlâkına hükm etmiş idi 
ACT.3.14*ve ammâ siz ol kadîsi ve sâdıkı inkâr ėdip istediŋiz ki bir kâtil kişi size bağışlana 
ACT.3.15*ve Hayâtıŋ Sultânını öldürdüŋüz ki Cenâb Bârî ȯnủ ölülerden ihyâ eyledi ve biz buŋa şâhidleriz 
ACT.3.16*ve ismine olan îmân ile ȯnuŋ ismi bu gördüḡüŋüz ve bildiḡiŋiz kişiyi takviyye etmişdir hem ȯŋa olan îmân buŋa cümleŋiziŋ huzûrunda bu kemâl-i sıhhati vėrmişdir 
ACT.3.17*lakin ey karındaşlar hâlen bilirim ki bunủ hâkimleriŋiz gibi bilmezlikle etdiŋiz 
ACT.3.18*ammâ Cenâb-ı Hakk cümle peyġamberleriniŋ ağzı ile Mesîh elem çekeceḡi husûsunda pėşîn vėrdiḡi haberi bu vechile itmâm eyledi 
ACT.3.19*imdi tevbe ve inâbet eyleyiŋ ki günâhlarıŋız mahv oluna kaçanki Rabb Teʿâlânıŋ huzûrunda râhat zamânları gelecekdir 
ACT.3.20*ve size tebşîr olunan ʿİsâ el-Mesîhi irsâl ėdecekdir 
ACT.3.21*ki ȯnủ gökler kabûl etse gerek tâ ol vakit gelinceye dek ki Allah Teʿâlâ dünyâ ibtidâsından berỉ cemîʿ mukaddes enbiyâsınıŋ ağzıyla söylediḡi cümle nesneler itmâm oluna 
ACT.3.22*zîrâ Mûsâ babalara dėdi ki Allah Rabbiŋiz size karındaşlarıŋızdan benim gibi bir peyġamber kaldıracakdır pes ȯnủ her ne ki size dėr ise diŋleyiŋ 
ACT.3.23*ve ola ki her kim ol peyġamberi diŋlemez ise kavimden istîsâl oluna 
ACT.3.24*ve dahi cümle peyġamberler Samuʾelden ve teʿâkuben gelenlerden söyleyenler ne kadar imiş ise bu günleri tebşîr etmişler 
ACT.3.25*siz peyġamberleriŋ ve Allah Teʿâlâ babalarımız ile ʿakd eylediḡi ʿahdiŋ oğullarısız çün İbrâhîme dėdi ki yeriŋ cümle tavâʾifi seniŋ nesliŋ ile mübârek olacaklardır 
ACT.3.26*Cenâb-ı Hakk evvelâ kendỉ oğlu ʿİsâyı ikâmet ėdip size irsâl etmiş ki her biriŋiz kabâhatinden rücuʿ ėdince size bereket vėre ∞ 
ACT.4.1*Ve bunlar halka söyler iken imâmlar ve heykeliŋ serdârı ve Zındîkler üzerine geldiler 
ACT.4.2*zîrâ ki halka taʿlîm etdikleri ve Hazret-i ʿİsânıŋ zâtda ölülerden kıyâmet haberini vėrdikleri güçlerine geldi 
ACT.4.3*ve üzerlerine ellerini salıp ȯnları tâ irtesi güne dek zindâna kodular zîrâ artık ahşâm idi 
ACT.4.4*ve mezkûr kelâmı işiden niçe kimesneler îmân getỉrdiler ve âdamlarıŋ ʿadedi beş biŋ kadar idi 
ACT.4.5*ve irtesi gün başları ve şeyhler ve kâtibler 
ACT.4.6*ve baş imâm Hannâ ve Kayâfâ ve Yuhannâ ve Aleksander ve baş imâmlarıŋ cinsinden olanlarıŋ cümlesi Kuds-i Şerîfde cemʿ oldular 
ACT.4.7*ve ȯnları ortaya ihzâr etdikden soŋra ȯnlara ne âsıl kuvvet ile ya kimiŋ ismiyle bunủ etdiŋiz diyẻ suʾâl etdiler 
ACT.4.8*o zamân Betrus Rûhü'l-Kudüs ile memlû olup ȯnlara dėdi ki Ey kavmiŋ başları ve İsrâʾîliŋ şeyhleri 
ACT.4.9*çünki biz bugün bir derdli âdama etdiḡimiz ihsân içỉn ve ne vechile şifâ bulduğu husûsunda teftîş olunuyoruz 
ACT.4.10*cümleŋize ve cümle İsrâʾîl kavmine maʿlûm olsun ki bu nesne hâçladığıŋız ve Allah Teʿâlâ ölülerden ihyâ etdiḡi Nâseretli ʿİsâ el-Mesîhiŋ ismi ile vâkiʿ oldu ve bu âdam huzûruŋuzda böyle sağ durduğu ȯnuŋ kuvveti iledir 
ACT.4.11*bu ol taşdır ki siz yapᵼcılar ȯnủ tahkîr etdikden soŋra köşeniŋ başı oldu 
ACT.4.12*ve hîç ġayrı kimsede halâs yokdur zîrâ gök altında bir ġayrı isim yokdur ki âdamlara vėrilmişdir ki halâs bulavız 
ACT.4.13*Ȯnlar dahi Betrus ve Yuhannânıŋ pervâsızlığını görüp ve ȯnlar câhil ve nâdân idiklerini fehm eylemekle taʿaccüb etdiler ve ȯnlar Hazret-i ʿİsâ ile bulunduklarını bilirlerdi 
ACT.4.14*ve ol şifâ bulmuş âdamı bilelerince hâzır görmekle hîç karşᵼ söylemeḡe kâdir olmadılar 
ACT.4.15*pes ȯnlara mahfilden çıkıŋ diyẻ emr etdiklerinden soŋra mâbeynlerinde müşâvere ėdip 
ACT.4.16*dėdiler ki bu âdamlara ne eyleyelim zîrâ ȯnlardan bir zâhir ʿalâmet sâdır olduğu cümle İsrâʾîl ahâlîsine âşikâredir ve biz dahi inkâr ėdemeziz 
ACT.4.17*ammâ halk arasında bu nesne ziyâde şâyiʿ olmasın diyẻ ȯnlara şedîd tehdîd ile yasak ėdelim ki artık hîç bir kimseye bu ism ile söylemeyeler 
ACT.4.18*pes ȯnları çağırıp tenbîh etdiler ki aslâ ʿİsânıŋ ismi ile söyleyip taʿlîm etmeyeler 
ACT.4.19*ammâ Betrus ve Yuhannâ cevâb vėrip dėdiler ki Allah Teʿâlâya diŋlemeyip size diŋlemek Cenâb-ı Hakkıŋ katında revâmıdır siz hükm eyleyiŋ 
ACT.4.20*zîrâ biz gördüḡümüz ve işitdiḡimiz nesneleri söylememeḡe kâdir deḡiliz 
ACT.4.21*ve ȯnlara tekrâr tehdîd ėdip salıvėrdiler zîrâ halkıŋ sebebinden bir şey bulmadılar ki ȯnları taʿzîb ėderler zîrâ vâkiʿ olduğu nesne içỉn hepsi Allah Teʿâlâya mecd ėderler idi 
ACT.4.22*ve ol âdam ki sıhhatiŋ ʿalâmeti ȯnda zâhir oldu kırk yaşından ziyâde yaşlı idi 
ACT.4.23*Pes bunlar salıvėrildikden soŋra ahlâllerine geldiler ve baş imâmlarıŋ ve şeyhleriŋ kendỉlere her söyledikleri nesneleri nakl eylediler 
ACT.4.24*ȯnlar dahi işitdikleri gibi ittifâk ile Allah Teʿâlâya âvâz kaldırıp dėdiler ki Ya Rabb yeri ve göḡü ve deryâyı ve içlerindeki cemîʿ nesneleri ve vücuda getỉren Allah sensin 
ACT.4.25*ki Dâvûd kuluŋuŋ ağzıyla dėdiŋ ki niçỉn ümmetler tekebbür etdiler ve kavimler bî-maʿnî endîşe eylediler 
ACT.4.26*yeriŋ pâdişâhları hâzır durup hâkimler dahi birbiriyle Allah Teʿâlâ ve ȯnuŋ Mesîhi üzerine cemʿ olundular 
ACT.4.27*zîrâ sahîhdir ki mesh etdiḡiŋ Kadîs Oğluŋ ʿİsâ üzerine Hirodes ve Pontus Pilatus tâʾifeler ile ve İsrâʾîl halkıyla cemʿ olundular 
ACT.4.28*ol cümle nesneleri etmek içỉn ki seniŋ eliŋ ve tedbîriŋ takdîr etmişdir ki ȯnlar vâkiʿ olalar 
ACT.4.29*pes ya Rabb hâlen ȯnlarıŋ tehdîdine bak ve kullarıŋa ʿinâyet eyle ki seniŋ kelâmıŋı kemâl-i ġayret ile söyleyeler 
ACT.4.30*ve eliŋi uzat ki Kudüs Oğluŋ ʿİsânıŋ ismiyle şifâlar ve âyât ve muʿcizât vâkiʿ ola 
ACT.4.31*ve duʿâ tamâm etdiklerinden soŋra cemʿ oldukları yer sarsıldı ve cümlesi Rûhü'l-Kudüs ile memlû olup Kelâm-Ullahı pervâsız beyân ėderlerdi 
ACT.4.32*Ve îmân getỉren kesretiŋ göŋlü ve cânı bir idi • hîç kimse kendỉ varı içỉn benimdir dėmezdi ammâ her şey ȯnlara müşterek idi 
ACT.4.33*ve havâriyyûn ʿazîm kuvvet ile Hazret-i ʿİsânıŋ ihyâ olunduğuna şehâdet ėderler idi ve cümlesi üzerine ʿazîm niʿmet var idi 
ACT.4.34*zîrâ aralarında bir muhtâc yoğidi zîrâ cümle mülk ya ev sâhibi olanlar mâmelekini satıp ve satıldığı nesneleriŋ bahâsını getỉrip 
ACT.4.35*havâriyyûnuŋ ayakları öŋüne korlar idi ȯndan herkese ihtiyâcına göre taksîm ėderler idi 
ACT.4.36*bu kez havâriyyûndan Barnâbâs lakabıyla mülakkab ki terceme olunsa ibnü'l-ʿazâ dėmekdir Levî ve Kıbrıslı Yosesiŋ 
ACT.4.37*bir tarlası var iken ȯnủ satdı ve akçesini getỉrip havâriyyûnuŋ ayakları öŋüne vazʿ eyledi ∞ 
ACT.5.1*Ammâ Hanâniyâ nâm bir âdam ʿavratı Saffirâ ile bir mülk satdı 
ACT.5.2*ve ʿavratınıŋ maʿrifetiyle semeninden dolandırdı da bir payını getỉrip havâriyyûnuŋ ayakları öŋüne kodu 
ACT.5.3*Betrus dahi dėdi ki ya Hanâniyâ niçỉn Şeytân kalbiŋi iğvâ etdi ki Rûhü'l-Kudse yalan söyleyip mülküŋ semeninden dolandırdıŋ 
ACT.5.4*sakladığıŋ sûretde saŋa kalmazmı idi ve satıldıkdan soŋra eliŋde deḡilmi idi • ne ʿaceb sen bunủ kalbiŋe vazʿ eylediŋ âdamlara deḡil belki Allah Teʿâlâya yalan söylediŋ 
ACT.5.5*Hanâniyâ bu sözleri işitdiḡi gibi düşdü de cânı teslîm etdi ve bu nesneleri işidenlere ʿazîm havf geldi 
ACT.5.6*baʿdehu baʿzı yiḡitler kalkıp ȯnủ kaldırdılar ve taşraya götürüp gömdüler 
ACT.5.7*ȯndan üç sâʿat takrîben geçdikden soŋra ʿavratı dahi ne vâkiʿ olduğunu bilmeksizin çıka geldi 
ACT.5.8*ve Betrus ȯŋa dėdi ki tarlayı o kadara mı satdıŋız baŋa deyivėr ol dahi belî o kadara satdık dėdi 
ACT.5.9*Betrus dahi ȯŋa dėdi ki Rabbiŋ rûhunu imtihân etmek içỉn beynleriŋizde ittifâk eylediḡiŋiziŋ sebebi nedir • işte kocaŋı gömenleriŋ ayakları kapᵼdadır ve ȯnlar seni dahi taşraya götüreceklerdir 
ACT.5.10*ol dahi fi'l-hâl ȯnuŋ ayaklarına düşüp cân teslîm etdi de yiḡitler girip ȯnủ ölmüş buldular ve taşraya götürüp kocası yanında gömdüler 
ACT.5.11*cemâʿate dahi hem cümle bu nesneleri işidenlere ʿazîm havf geldi 
ACT.5.12*Ve havâriyyûnuŋ elleri ile halk arasında âyât ve muʿcizât getỉre vâkiʿ oldu hem ȯnlar cümlesi ittifâk üzere Süleymânıŋ Revâkında bulundular idi 
ACT.5.13*ve ġayrı kimesneniŋ cânı yoğidi ki ȯnlara mülâsık ola ammâ cümle halk ȯnları taʿzîm ėder idi 
ACT.5.14*ve gide gide Rabbe îmân getỉren erleriŋ ve ʿavratlarıŋ kesreti izdiyâd bulurdu 
ACT.5.15*şöyle ki hastaları çârşᵼlara çıkarıp ȯnları döşekler ve kerevetler üzerine vazʿ ėderler idi tâ kim Betrus geldiḡi zamân bârî ȯnuŋ gölgesi ȯnlarıŋ birisine yetişe 
ACT.5.16*hem etrâfda vâkiʿ şehirlerden çok halk hastaları ve cinn-i nâpâklardan muʿazzeb olanları getỉrerek Kuds-i Şerîfe cemʿ olurlar idi ȯnlar dahi cümlesi şifâ bulurlar idi 
ACT.5.17*Bu kez baş imâm ve bi'l-cümle bilesince olanlar ki Zındîkler mezhebinden idiler pür hased olup 
ACT.5.18*havâriyyûn üzerine ellerini salıp ȯnları beḡlik zindânına kodular 
ACT.5.19*ammâ Cenâb-ı Hakkıŋ meleḡi gėcede zindânıŋ kapᵼlarını açıp ve ȯnları taşraya çıkarıp dėdi ki 
ACT.5.20*varıŋ heykelde hâzır oluŋ ve halka bu hayâtıŋ cümle sözlerini söyleyiŋ 
ACT.5.21*ȯnlar dahi bunủ işitdikden ʿale-'s-seher heykele girip vaʿz eylediler • baş imâm ve bilesince olanlar gelip mahfili hem cümle benî İsrâʾîliŋ şeyhlerini cemʿ etdiler de ȯnları getỉreler içỉn zindâna âdamlar gönderdiler 
ACT.5.22*ammâ ʿasesler zindâna geldiklerinde ȯnları bulmamağla dönüp ve haber vėrip 
ACT.5.23*dėdiler ki zindânı bir-hoş kapalı ve taşrada kapᵼlarıŋ öŋünde bekçileri durur bulduk ammâ açdığımız zamân içerde kimseyi bulmadık 
ACT.5.24*imâm-ı aʿzam dahi ve heykeliŋ serdârı hem baş imâmlar bu sözleri işitdikleri gibi ȯnlarıŋ hakkında ne hâl olacakdır diyẻ rayb ü gümânda idiler 
ACT.5.25*ve bir kişi yetişip ve haber getỉrip ȯnlara dėdi ki işte ol zindâna koduğuŋuz âdamlar heykelde durup halka vaʿz ėderler 
ACT.5.26*o zamân heykel serdârı ʿasesler ile oraya varıp ȯnları getỉrdi ammâ ʿunf ile deḡil zîrâ halkdan korkarlardı ki taşlanmayalar 
ACT.5.27*ve ȯnları getỉrip mahfile ihzâr eylediklerinde imâm-ı aʿzam dahi ȯnlara suʾâl ėdip 
ACT.5.28*dėdi ki biz size ġayetle bu ism ile vaʿz etmek bi'l-külliye yasak etmedikmi yine de işte Kuds-i Şerîfi vaʿzıŋız ile doldurduŋuz ve bu âdamıŋ kanını üzerimize haml etmek istersiŋiz 
ACT.5.29*ammâ Betrus ve sâʾir havâriyyûn cevâb vėrip dėdiler ki Allah Teʿâlâya itâʿat etmek insâna itâʿat etmekden evlâdır 
ACT.5.30*babalarımızıŋ Taŋrısı ağaca salb ėdip öldürdüḡüŋüz Hazret-i ʿİsâyı ihyâ eyledi 
ACT.5.31*Allah Teʿâlâ ȯnủ kendỉ sağ eli ile iʿlâ ėdip tâ ki sultân ve hallâs olup İsrâʾîle tevbe ve günâhlarına mağfiret vėre 
ACT.5.32*ve biz bu dėdiḡimiz nesnelere şâhidleriz ve Allah Teʿâlâ kendỉye mutîʿ olanlara vėrdiḡi Rûhü'l-Kudüs dahi ȯŋa şâhiddir 
ACT.5.33*Ȯnlar bunủ işitdiklerinde ziyâdesiyle ġazaba gelip ȯnları öldürmeḡe müşâvere eylediler 
ACT.5.34*ve Tevrâtıŋ muʿallimi hem halkıŋ katında mükerrem olan Ġamâliʾel nâm Ferîsî mahfilde kalkıp emr eyledi ki havâriyyûnu biraz taşraya götüreler 
ACT.5.35*ve huzzâr meclise dėdi ki Ey İsrâʾîl âdamları bu âdamlarıŋ husûsunda ne ėdeceḡiŋizi bir-hoş teʾemmül eyleyiŋ 
ACT.5.36*zîrâ bu günlerden mukaddem Tevdâs nâm kimesne peydâ olup kendỉsini kişizâde iddiʿâ ėderdi ve ȯnuŋ başına takrîben dört yüz âdam üşüşdüler ammâ o katl olundukdan soŋra ȯŋa tâbiʿ olanlar cümlesi perîşân ve bî-nişân oldular 
ACT.5.37*bundan soŋra tahrîriŋ zamânında Celîlli Yahûdâ peydâ oldukda kendỉye kavm-i kesret ittibâʿ etdi ammâ ol dahi helâk oldukdan soŋra bi'l-cümle ȯŋa tâbiʿ olanlar dağıldılar 
ACT.5.38*pes hâlen size dėrim ki bu âdamlardan vâz geçesiz ve ȯnları salıvėresiz zîrâ fikir ve bu ʿamel insânlardan ise kendỉ kendỉden fesh olunur 
ACT.5.39*ve eḡer Allahdan ise siz ȯnủ fesh etmeḡe kâdir deḡilsiŋiz ve sakınıŋ ki Allah Teʿâlâya muhâlefet ėdenlerden olmayasız 
ACT.5.40*Ȯnlar dahi ȯŋa kâʾil oldular ve havâriyyûnu çağırıp hadd çaldıkdan soŋra ʿİsânıŋ ismi ile söylemeyelerini muhkem tenbîh ėdip salıvėrdiler 
ACT.5.41*ȯnlar dahi Hazret-i ʿİsânıŋ ismi içỉn ʿayblanmağa lâyık olduklarından ferahlanıp mahfilden gitdiler 
ACT.5.42*ve her gün heykelde ve evlerde vaʿz etmekden ve Hazret-i ʿİsâ el-Mesîhi tebşîr etmekden ferâġat etmediler ∞ 
ACT.6.1*Bu kez ol günlerde şâkirdler çoğalmağla Yûnânîleriŋ ʿİbrânîler ile ġavġâ oldu ki kendỉleriniŋ dul karıları her günki hizmetde tahkîr olunurlar idi 
ACT.6.2*ve havâriyyûn telâmîziŋ kesretini cemʿ ėdip bize Kelâm-Ullahı bırağıp sofralarda hizmet etmek revâ deḡil dėdiler 
ACT.6.3*ȯnuŋ içỉn ey karındaşlar araŋızdan mücerreb ve Rûhü'l-Kudüs ile memlû yedi âdam ihtiyâr eyleyiŋ ki ȯnları bu maslahata taʿyîn ėdeviz 
ACT.6.4*biz dahi namâzda ve taʿlîmiŋ hizmetinde müdâvemet ėdelim 
ACT.6.5*bu söz cümle kesrete pesend geldi ve îmân ve Rûhü'l-Kudüs ile memlû İstefanos nâm âdamı ve Filippoyu ve Bürohorosu ve Nikanoru ve Timonu ve Parmenası ve dahîl Antakiyalı Nikolaʾusu ihtiyâr eylediler 
ACT.6.6*ve ȯnları havârîleriŋ öŋüne ihzâr etdiler bunlar dahi duʿâ etdikden soŋra üzerlerine ellerini vazʿ etdiler 
ACT.6.7*ve Kelâm-Ullah izdiyâd bulurdu ve telâmîziŋ ʿadedi Kuds-i Şerîfde bisyâr olurdu hem imâmlardan çoğu dahi dîne itâʿat ėderler idi 
ACT.6.8*Ve îmân ve kuvvet ile dolu İstefanos halk arasında âyât ve muʿcizât gösterir idi 
ACT.6.9*ȯndan Libertinler ve Kireneli ve İskenderiyeliler ve Kilikiye ve Âsyânıŋ cemâʿatinden baʿzı kimesneler peydâ olup İstefanos ile mübâhese olurlar idi 
ACT.6.10*ammâ hikmete ve ol Rûha ki ȯnuŋ kuvveti ile söyler idi mukâvemet ėdemezlerdi 
ACT.6.11*o zamân el altında baʿzı âdamları kındırdılar ki biz Mûsâ ve Allah Teʿâlâ hakkında küfür söylediḡini işitdik dėdiler 
ACT.6.12*ve halkı ve şeyhleri ve kâtibleri tahrîk eylediklerinde bunlar üzerine gelip ve ȯnủ kapıp mahfile getỉrdiler 
ACT.6.13*yalan şâhidleri dahi ihzâr etdiler ki şu âdam bu mukaddes yeriŋ ve Tevrâtıŋ hakkında küfür sözleri söylemekden ferâġat etmez 
ACT.6.14*zîrâ Nâsıralı ʿİsâ bu yeri bozacak ve Mûsânıŋ bize vėrdiḡi âyînlerini taġyîr ėdecekdir dėdiḡini işitdik diyẻ şehâdet etdiler 
ACT.6.15*ve mahfilde nişîn olan cümlesi ȯŋa gözleri dikdikde gördüler ki ȯnuŋ yüzü melek yüzüne beŋzer idi ∞ 
ACT.7.1*Ȯndan imâm-ı aʿzam ȯŋa fi'l-vâkiʿ böylemidir dėdi 
ACT.7.2*ol dahi dėdi ki Ey karındaş âdamlar ve babalar diŋleyiŋ babamız İbrâhîm Harrânda sâkin olmazdan evvel Beyne'n-Nehreynde olduğu zamân Cenâb-ı ʿİzzet ȯŋa tecellî ėdip 
ACT.7.3*hitâb eyledi ki vilâyetiŋden ve akrabâŋdan çık da ben saŋa göstereceḡim diyâra gel 
ACT.7.4*o zamân Keldânîleriŋ vilâyetinden çıkıp da Harrânda sâkin oldu ve babası vefât etdikden soŋra Cenâb-ı Hakk oradan hâlen bu olduğuŋuz vilâyete nakl eyledi 
ACT.7.5*ve ȯnuŋ içinde bir mekân ya bir ayak basacak yer bile mîrâs vėrmedi ve İbrâhîmiŋ oğlu dahi yok iken ȯŋa ve ȯndan soŋra nesline ȯnủ mülk içỉn taʿahhüd etdi 
ACT.7.6*ve Allah Teʿâlâ böyle dėmiş ki ȯnuŋ nesli diyâr-ı ġurbetde müsâfir ola ve ȯnủ istiʿbâd ėdip dört yüz yıl kadar ȯŋa cefâ vėreler 
ACT.7.7*ve Allah Teʿâlâ dėdi ki nihâyet ben ol ümmet üzerine ki ȯŋa kulluk ėderler hükm ėdeyim ȯndan soŋra çıkıp baŋa bu makâmda ʿibâdet ėdeler 
ACT.7.8*ve ȯŋa hitân ʿahdini vėrdi ve böyle İbrâhîm İshâkı tevlîd ėdip sekizinci günde sünnet eyledi ve İshâk Yaʿkûbu Yaʿkûb dahi on iki rüʾesâ ü'l-âbâyı tevlîd eyledi 
ACT.7.9*ve rüʾesâ ü'l-âbâʾ Yûsufa hased ėdip ȯnủ Mısra götürmek içỉn satdılar ve Allah Teʿâlâ ȯnuŋla olup 
ACT.7.10*ȯnủ cümle belâlardan halâs eyledi hem ȯŋa Firʿavn nâm Mısır pâdişâhıŋ huzûrunda ʿinâyet ve hikmet vėrdi ve bu dahi ȯnủ Mısır ve bütün sarâyı üzerine nasb eyledi 
ACT.7.11*bu kez cümle Mısır ve Kenʿân vilâyetinde ʿazîm kaht ve müzâyaka olmağla babalarımız zahîre bulamazlar idi 
ACT.7.12*Yaʿkûb dahi Mısırda buğday var idiḡini işitdikde evvelki kerre babalarımızı gönderdi 
ACT.7.13*ve ikinci kerre Yûsuf kendỉ karındaşlarından teşhîs olundu hem Yûsufuŋ nesli dahi pâdişâha maʿlûm oldu 
ACT.7.14*ve Yûsuf babası Yaʿkûbu ve cümle akrabâsını ki yetmiş beş nüfus idi daʿvet etmeḡe gönderdi 
ACT.7.15*Yaʿkûb dahi Mısra indi de o hem babalarımız vefât eylediler 
ACT.7.16*ve Seheme intikâl olunup Sehem emỉriŋ oğullarından İbrâhîmiŋ akçe bahâsıyla satᵼn aldığı mezâra konuldu 
ACT.7.17*Bu kez Allah Teʿâlâ İbrâhîme yemîn etdiḡi vaʿdeniŋ zamânı yaklaşıp kavim Mısırda artıp çoğaldı 
ACT.7.18*tâ Mısırda bir ġayrı pâdişâh kalkınca ki Yûsufu bilmez idi 
ACT.7.19*bu neslimiz üzerine bir tedbîr kurup babalarımıza kemlik eyledi şöyle ki maʿsûmlarını yaşatmamak içỉn bırakdırır idi 
ACT.7.20*O zamân Mûsâ doğdu ve hüsn-i hüdâyı var idi ve babasınıŋ evinde üç ay beslendi 
ACT.7.21*ȯndan tard olundukdan soŋra ȯnủ firʿavnıŋ kızı devşirip oğul yerine besledi 
ACT.7.22*ve Mûsâ Mısırlılarıŋ cümle hikmetinde müteʿallim olup efʿâl ve akvâlde kâdir idi 
ACT.7.23*ve tamâm kırk yaşında iken göŋlüne girdi ki karındaşlarını benî İsrâʾîli ziyâret eyleye 
ACT.7.24*ve birini görüp ki ȯŋa zulm olunur idi ve Mısırlıyı öldürüp mazlûmuŋ intikâmını aldı 
ACT.7.25*ve zann ėderdi ki karındaşları aŋlarlar idi ki Allah Teʿâlâ ȯnuŋ eli ile halâs vėrecek idi ammâ ȯnlar aŋlamadılar 
ACT.7.26*pes irtesi gün ȯnlardan baʿzısı çekişir iken ol râst gelip ve ȯnları ıslâh etmeḡe çalışıp dėdi ki ey âdamlar karındaşlarsıŋız niçỉn birbiriŋize ġadr ėdersiŋiz 
ACT.7.27*ammâ yoldaşına ġadr ėden kimesne ȯŋa redd-i kelâm ėdip dėdi ki seni üzerimize zâbit ya kâdı kim nasb eyledi 
ACT.7.28*dün Mısırlıyı öldürdüḡüŋ gibi beni mi dahi öldürmeḡe istersin 
ACT.7.29*bu sözü Mûsâ işitdiḡi gibi kaçdı ve Medyân vilâyetinde ġurbet çekip orada iki oğlu tevlîd eyledi 
ACT.7.30*ve kırk seneden soŋra Allah Teʿâlânıŋ meleḡi ȯŋa Tûr-ı Sînâ beriyyesinde böḡürtlen âteşiniŋ ʿalevinde göründü 
ACT.7.31*ve Mûsâ bunủ gördükde hayrân oldu ve mütâlaʿa etmek içỉn yanaşdıkda Rabb-i ʿİzzetiŋ âvâzı ȯŋa hitâb etdi ki 
ACT.7.32*Ben babalarıŋıŋ Allahı İbrâhîmiŋ Allahı ve İshâkıŋ Allahı ve Yaʿkûbuŋ Allahıyım ve Mûsâ lerzân olup ȯŋa mütâlaʿa etmeḡe cerâʾet etmez idi 
ACT.7.33*ve Allah Teʿâlâ ȯŋa dėdi ki Ayaklarıŋıŋ pâpûcunu çözüp çıkar zîrâ durduğuŋ yer mukaddesdir 
ACT.7.34*kavmimiŋ Mısırda çekdiḡi musîbetini ʿayân ėdip gördüm ve ȯnlarıŋ âhlarını işitdim ve ȯnları halâs etmeḡe indim pes hâlen gel seni Mısra irsâl ėdeyim 
ACT.7.35*ol Mûsâ ki ȯnủ inkâr ėdip ȯŋa seni zâbit ve kâdı kim nasb etdi dėdiler hemân kişidir ki ȯnủ Allah Teʿâlâ zâbit ve böḡürtlende ȯŋa görünen meleḡiŋ eli ile muhallis eyledi 
ACT.7.36*o ȯnları ihrâc ėdip Mısır diyârında ve Bahr-i Külzümde ve beriyyede kırk yıl âyât ve muʿcizât eyledi 
ACT.7.37*ol Mûsâdır ki benî İsrâʾîle dėdi ki Allah Teʿâlâ Rabbiŋiz size karındaşlarıŋız arasından benim gibi bir peyġamber kaldıracakdır ȯnủ diŋleyiŋiz 
ACT.7.38*cemâʿatde beriyyede ȯŋa Tûr-ı Sînâda söyleyen melekle ve babalarımız ile olan odur ki hakk kelimâtı bize nakl etmek içỉn ahz eyledi 
ACT.7.39*ammâ babalarımız ȯnủ diŋlemek istemediler belki ȯnủ redd ėdip kalbleri ile Mısra ricʿat eylediler 
ACT.7.40*hem Hârûna dėdiler ki bize öŋümüzde varacak ilâhlar yap zîrâ bu Mûsâya ki bizi Mısır diyârından çıkardı ne vâkiʿ olduğunu bilmeziz 
ACT.7.41*ve ol eyyâmda bir buzağı yapdılar hem büte kurbân takdîm ėdip elleriniŋ ʿamellerinden hazz eylediler 
ACT.7.42*ve Allah Teʿâlâ dönüp ȯnları göḡüŋ ʿaskerine ʿibâdet etdirdi nitekim enbiyâ kitâbında yazılmışdır ki {Ey} beyt-i İsrâʾîl baŋa beriyyede kırk yıl zebih ve kurbân takdîm etdiŋiz mi 
ACT.7.43*belki tapmak içỉn yapdığımız Moloh çâdırınıŋ ve Râfân nâm ilâhıŋız yıldızınıŋ sûretlerini taşıdıŋız ȯnuŋ içỉn ben sizi Bâbiliŋ ötesine götüreyim 
ACT.7.44*Şehâdet otağı beriyyede babalarımızda var idi nice ki Mûsâya söyleyen ısmarladı ki ȯnủ gördüḡü örneḡe göre yapa 
ACT.7.45*ve ȯnủ babalarımız alıp Yeşuʿa ile ol vilâyete nakl etdiler ki Allah Teʿâlâ babalarımız öŋünden sürdüḡü ümmetleriŋ mülkü idi ve orada tâ Dâvûduŋ ʿasrına dek durdu 
ACT.7.46*ol ki Cenâb-ı Hakkıŋ huzûrunda ʿinâyet bulup Yaʿkûbuŋ Allahına bir mekân bulmak taleb eyledi 
ACT.7.47*ammâ ȯŋa beyti yapan Süleymân idi 
ACT.7.48*lakin el-Müteʿâl el ʿameli ile yapılan heykelde sâkin deḡildir nitekim peyġamber dėr 
ACT.7.49*Benim kürsîm semâʾ ve ayaklarımıŋ basamağı arzdır Allah Teʿâlâ söyler ki ne âsıl beyt yapabilirsiŋiz ya râhatımıŋ yeri ne şekil olur 
ACT.7.50*bu cümle nesneleri benim elim yapmadı mı 
ACT.7.51*Ey gerdankeş ve kalbi ve kulakları nâ-mahtûn âdamlar siz dâʾimâ Rûhü'l-Kudse muhâlefet ėdersiŋiz • babalarıŋız etdiḡi gibi siz dahi ėdersiŋiz 
ACT.7.52*babalarıŋız peyġamberleriŋ kanġısına cefâ etmediler ve ol Sâdıkıŋ geleceḡinden haber vėrenleri katl eylediler ol Sâdıkıŋ ki hâlen siz ȯnuŋ hâʾinleri ve kâtillerisiŋiz 
ACT.7.53*siz ki melekleriŋ sipârişi ile olan şerîʿatı kabûl etdikden soŋra ȯnủ gözetmediŋiz 
ACT.7.54*Pes ȯnlar bu nesneleri işitdiklerinde yüreklerinde çatlarlar idi ve üzerine dişler bilerler idi 
ACT.7.55*ammâ o Rûhü'l-Kudüs ile memlû olmağla gözlerini göḡe dikip Allah Teʿâlânıŋ celâlini hem Allah Teʿâlânıŋ sağ tarafında duran Hazret-i ʿİsâyı gördü 
ACT.7.56*ve dėdi ki işte ben gökleri açık ve Cenâb-ı Hakkıŋ sağ tarafında İbnü'l-İnsânı durur gördüm 
ACT.7.57*ammâ ȯnlar âvâz-ı bülend ile çağrışıp kulaklarını kapadılar ve ʿumûm üzere üzerine hücum eylediler 
ACT.7.58*ve ȯnủ şehirden tard ėdip taşladılar şâhidler dahi esvâblarını Sâvûl nâm bir oğlanıŋ ayaklarına vazʿ ėdip 
ACT.7.59*İstefanosu taşladılar idi ol ki istidʿâ ėdip ya Rabb ʿİsâ rûhumu kabûl eyle dėr idi 
ACT.7.60*ȯndan diz çöküp âvâz-ı bülend ile çağırıp ya Rabb bunủ bunlara günâh sayma ve bu sözü dėdiḡi gibi uyana kaldı ∞ 
ACT.8.1*Pes Sâvûl ȯnuŋ katline kâʾil idi ve o zamân Kuds-i Şerîfde olan kilîseye ʿazîm ıztırâb olmağla havâriyyûndan ġayrı cümlesi Yahûdâ ve Samâriye semtlerinde perîşân oldular 
ACT.8.2*ve baʿzı dîndâr âdamlar İstefanosu defn etmeḡe götürdüler ve ȯnuŋ üzerine ʿazîm nevha ve nâle kıldılar 
ACT.8.3*ammâ Sâvûl kilîseyi harâb ėdip evden eve girir idi ve erleri ve ʿavratları çıkarıp zindâna kor idi 
ACT.8.4*perîşân olanlar ise Kelâm-Ullahı tebşîr ėderek dolaşırlar idi 
ACT.8.5*Ve Filibbus Samâriye şehrine inip ȯnlara Hazret-i Mesîhi vaʿz ėderdi 
ACT.8.6*halk dahi Filibbusuŋ söylediḡini işidip hem etdiḡi muʿcizâtını görüp ittifâk üzere ȯnuŋ kelimâtına gûş-ı cân ile ısġâ ėderler idi 
ACT.8.7*zîrâ cân-ı nâpâklar savt-ı ʿazîm ile çağırıp niçe mecnûnlarından çıkarlar idi ve çok meflûclar ve topallar şifâ buldular 
ACT.8.8*pes ol şehirde ʿazîm şenlik peydâ oldu 
ACT.8.9*Ve ol şehirde Simun nâm bir âdam evvelden var idi ki sihirbâzlık ėdip Samâriye halkını şaşırdı ve kendỉsini bir büyük kimse idiḡini dėr idi 
ACT.8.10*ve cümlesi büyükden küçüḡe varınca ȯnủ diŋleyip bu Allahıŋ ʿazîm kudretidir dėrler idi 
ACT.8.11*ve ȯnủ diŋlerler idi zîrâ zamândan berỉ sihirbâzlıkla müsahher etdi idi 
ACT.8.12*ammâ hem melekût-ullahıŋ hem ʿİsâ el-Mesîhiŋ ismi husûsunda tebşîr ėden Filibbusa inandıkları zamân erler ve ʿavratlar taʿammüd olunurlar idi 
ACT.8.13*Simun dahi kendỉsi îmân getỉrdi ve taʿammüd olundukdan soŋra Filibbus ile durur idi ve niçe âyât ve muʿcizât müşâhede etdikce hayrân idi 
ACT.8.14*Bu kez Kuds-i Şerîfde olan havâriyyûn Samâriye vilâyeti Kelâm-Ullahı kabûl eylediḡini işitdiklerine ȯnlara Betrus ve Yuhannâyı irsâl eylediler 
ACT.8.15*ki oraya inip ȯnlar içỉn duʿâ ėderler idi tâ kim Rûhü'l-Kudse mâʾil olalar 
ACT.8.16*zîrâ ȯnlarıŋ birisi üzerine henüz düşmedi idi ancak Hazret-i ʿİsânıŋ ismi ile müteʿammid idiler 
ACT.8.17*o zamân üzerlerine ellerini vazʿ etmekle ȯnlar dahi Rûhü'l-Kudse mâʾil oldular 
ACT.8.18*ve Simun görüp ki havâriyyûnuŋ elleri konulmağla Rûhü'l-Kudüs vėrilir idi ȯnlara akçe ʿarz eyleyip 
ACT.8.19*dėdi ki baŋa da bu kudret vėriŋ ki ben kimiŋ üzerine ellerini koyacak olursam Rûhü'l-Kudse mâʾil ola 
ACT.8.20*ammâ Betrus ȯŋa dėdi ki Akçeŋ de sen de helâke varıŋ çünki sen zann eylediŋ ki hibet-ullaha akçe ile tahsîl olunur 
ACT.8.21*seniŋ bu maslahatda ne hisseŋ ve kısmetiŋ vardır zîrâ kalbiŋ Cenâb-ı Hakkıŋ huzûrunda müstakîm deḡildir 
ACT.8.22*pes bu şirretiŋden tevbe eyle ve Allah Teʿâlâya yalvar ki saŋa kalbiŋiŋ sûʾ-i fikri ʿafv oluna 
ACT.8.23*zîrâ seni merâretiŋ zehresinde ve fıskıŋ bendinde görürüm 
ACT.8.24*Simun dahi cevâb vėrip dėdi ki siz benim içỉn Allah Teʿâlâya duʿâ eyleyiŋ ki bu dėdikleriŋizden bir nesne üzerime gelmeye 
ACT.8.25*pes ȯnlar Kelâm-Ullaha şehâdet ve ȯnủ ihbâr etdikden soŋra Kuds-i Şerîfe döndüler ve niçe Samâriye kasabalarında tebşîr eylediler 
ACT.8.26*bu kez Cenâb-ı ʿİzzetiŋ bir meleḡi Filibbusa söyleyip dėdi ki Kalk ve cenûba doğru Kuds-i Şerîfden inen yoldan Ġazēye git ki vîrândır 
ACT.8.27*ol dahi kalkıp gitdi ve işte Habeş melikesi Kandakesiŋ ricâllerinden bir Habeşli hâdım ki ȯnuŋ cümle hazîneleri üzerine nazîr iken Kuds-i Şerîfe secde etmeḡe geldi idi 
ACT.8.28*ve ʿavdet ėdip ʿarabasında oturur iken İşʿayâ peyġamberiŋ kitâbını okur idi 
ACT.8.29*ve Rûh Filibbusa dėdi ki Yaklaş ve bu ʿarabaya yetiş 
ACT.8.30*Filibbus dahi koşa koşa gelip işitdi ki İşʿayâ peyġamberiŋ kitâbını okur idi ve ȯŋa okuduğuŋu aŋlarmısın dėdi 
ACT.8.31*ol dahi cevâb vėrip dėdi ki mürşid olmayınca nice kâbil ve Filibbusa yalvardı ki binip ȯnuŋ ile otura 
ACT.8.32*ve okuduğu kitâbetiŋ yeri bu idi ki Kannâraya koyun gibi götürüldü ve kırkıcı öŋünde duran dilsiz kuzủ gibi ağzını açmaz 
ACT.8.33*alçaklığında hükmü kaldırıldı ȯnuŋ ʿasrını kim söyleyebilir zîrâ hayâtı arzdan nezʿ olunur 
ACT.8.34*Ve hâdım Filibbusa söz açıp dėdi ki kerem eyle bu peyġamber bunủ kimiŋ hakkında söyler kendỉ hakkında mı ya bir ġayrı kimseniŋ hakkında 
ACT.8.35*Filibbus dahi ağzını açıp ve bu kitâbetden ibtidâ ėdip ȯŋa Hazret-i ʿİsâyı tebşîr eyledi 
ACT.8.36*ve yolda gider iken bir suya vâsıl oldular ve hâdım ȯŋa dėdi ki işte su • benim taʿmîd olunmamdan menʿ ėden nedir 
ACT.8.37*Filibbus dahi dėdi ki Eḡer bütün kalb ile îmân getỉrirseŋ câʾizdir ol dahi cevâbında dėdi ki inanırım ki Hazret-i ʿİsâ el-Mesîh İbn-Ullahdır 
ACT.8.38*ve buyurdu ki ʿaraba dura ȯndan ikisi bile Filibbus ve hâdım suya girdiler de Filibbus dahi ȯnủ taʿammüd eyledi 
ACT.8.39*ve sudan çıkdıklarından soŋra Rabbiŋ rûhu Filibbusu hatf ėdip hâdım dahi ȯnủ artık görmedi • bu husûsdan kendỉ yoluna sevine sevine gitdi 
ACT.8.40*Filibbus ise Âzdod şehrinde bulundu ve cümle geçdiḡi şehirlere tebşîr ėder idi tâ Kayseriyyeye gelinceye dek ∞ 
ACT.9.1*Bu kez Sâvûl Rabbiŋ telâmîzi üzerine tehdîd ve katllerden dem urup imâm-ı aʿzama geldi 
ACT.9.2*ve ȯndan Şâmda vâkiʿ olan kenîsalarına hitâben mektûblar istedi ki bu dînde buldukları eḡer erler eḡer ʿavratlar kayd ü bend ile Kuds-i Şerîfe getỉre 
ACT.9.3*ve yolda iken vâkiʿ oldu ki Şâma yaklaşdıkda aŋsızın ȯnuŋ etrâfında gökden bir nûr ibrâk eyledi 
ACT.9.4*ve yere düşdükden soŋra bir âvâz işitdi ki Sâvûl Sâvûl niçỉn beni iztihâd ėdersin dėdi 
ACT.9.5*ol dahi kimsin sen ya Rabb deyince Rabb dėdi ki Ben iztihâd etdiḡiŋ ʿİsâyım öḡendereye karşᵼ depmek saŋa güç olur 
ACT.9.6*ol dahi lerzân ve hirâsân ya Rabb ne istersin ki ėdeyim dėdi • Rabb dahi kalk şehre gir ve saŋa ne ėdeceksin deyivėrile dėdi 
ACT.9.7*ve bilesince olan yolcular âvâzı işidip kimseyi görmemekle hayrân kaldılar 
ACT.9.8*Sâvûl dahi yerden kalkdı ve gözleri açık iken hîç kimseyi görmezdi ȯnlar dahi ȯnủ el ile tutup Şâma götürdüler 
ACT.9.9*ve üç gün nâ-bînâ iken ne yedi ne içdi 
ACT.9.10*ve Şâmda Hanâniyâ nâm bir tilmîz var idi ki Rabb Teʿâlâ ȯŋa rüyâda ya Hanâniyâ dėdi ol dahi lebbeyk ya Rabb dėdi 
ACT.9.11*ve Rabb dahi dėdi ki Kalk Doğru dėdikleri sokâğa var da Yahûdânıŋ hânesinde Tarsuslu Sâvûl nâm âdamı taleb eyle ki işte duʿâ kılar durur 
ACT.9.12*rüʾyâda Hanâniyâ nâm âdamı yanına girdiḡini ve tâ yine basrı ala üzerine elini vazʿ etdiḡini gördü 
ACT.9.13*ve Hanâniyâ cevâb vėrip dėdi ki Ya Rabb ben bu âdam içỉn Kuds-i Şerîfde mukaddesleriŋe ne kadar şerrler etdiḡini çok kimselerden işitdim 
ACT.9.14*ve bunda dahi baş imâmlardan ismiŋi istidʿâ ėden cümlesini kayd ü bend etmeḡe hükmü var 
ACT.9.15*ammâ Rabb ȯŋa dėdi ki Var zîrâ bu baŋa âlet-i muhtârdır ki ismimi tâʾifeler ve pâdişâhlar hem benî İsrâʾîl öŋüne götürecekdir 
ACT.9.16*zîrâ ben ȯŋa göstereyim ki benim ismim içỉn ne kadar derd çekse gerekdir 
ACT.9.17*pes Hanâniyâ gidip ol eve duhûl etdi ve üzerine elleri koyup dėdi ki Ey Sâvûl karındaşım geldiḡiŋ yolda saŋa zuhûr ėden Rabb ʿİsâ beni gönderdi ki basrı bulup Rûhü'l-Kudüs ile dolasın 
ACT.9.18*ve fi'l-hâl gözlerinden sânki pûllar düşüp ol ânda görür oldu ve kalkıp taʿammüd olundu 
ACT.9.19*ve taʿâm yedikden soŋra takviyyet buldu ȯndan Sâvûl Şâmdaki telâmîz ile bir kaç eyyâm durdu 
ACT.9.20*ve ol sâʿatde kenîsalarda Mesîh İbn-Ullah idiḡini vaʿz ėderdi 
ACT.9.21*ve cümle işidenler hayrân olup dėrler idi ki Kuds-i Şerîfden bu ismi istidʿâ ėdenleri helâk ėden bu deḡilmidir ve buraya dahi bu maslahat içỉn geldi ki ȯnları kayd ü bend ėdip baş imâmlara götüre 
ACT.9.22*ammâ Sâvûl günden güne dahi ziyâde mütekavvî olup Şâmda sâkin olan Yahûdîleri ilzâm ėdip bu Mesîhdir diyẻ isbât ėderdi 
ACT.9.23*ve niçe eyyâm geçdikden soŋra Yahûdîler ȯnủ öldürmek içỉn müşâvere eylediler 
ACT.9.24*ammâ ȯnlarıŋ mekîdeleri Sâvûla maʿlûm oldu pes ȯnlar kapᵼlarda gėce ve gündüz beklerler idi ki ȯnủ öldüreler 
ACT.9.25*ammâ telâmîz ȯnủ gėcede alıp bir sepedde hisârdan indirdiler 
ACT.9.26*Ve Sâvûl Kuds-i Şerîfe vusûl buldukda telâmîze mülâsık olmağa çalışdı ammâ cümlesi ȯndan korkup ȯnuŋ tilmîz olduğuna inanmazlar idi 
ACT.9.27*nihâyet Barnâbâs ȯnủ alıp havâriyyûna götürdü ve ȯnlara nice ki yolda Rabbi gördü hem Rabb ȯŋa söyledi ve Şâmda ʿİsânıŋ ismi ile bî-pervâ tekellüm eylemiş idi hikâyet eyledi etdi 
ACT.9.28*pes ȯnlarıŋ ile Kuds-i Şerîfde varıp gelir idi hem Rabb ʿİsânıŋ ismi ile bî-pervâ söyler idi 
ACT.9.29*ve dahi Yûnânîler ile mükâleme ve mübâhese ėderdi de ȯnlar ȯnủ öldürmeḡe ikdâm ėderler idi 
ACT.9.30*ammâ karındaşlar bunủ bildikde ȯnủ Kayseriyeye götürüp Tarsusa irsâl eylediler 
ACT.9.31*bu vechile bi'l-cümle Yahûdâda ve Celîlde ve Samâriyede kilîseler sulhda olup maʿmûr olurlar idi ve mahâfet-ullahda ve Rûhü'l-Kudsüŋ tesliyesinde süluk ėderek çoğalırlar idi 
ACT.9.32*Bu kez vâkiʿ oldu ki Betrus cümle etrâfı dolaşıp gider iken Lidda şehrinde sâkin olan mukaddeslere dahi geldi 
ACT.9.33*ve orada Eniya nâm bir âdam buldu ki artık sekiz yıldan berỉ döşekde meflûc yatır idi 
ACT.9.34*ve Betrus ȯŋa dėdi ki Ey Eniya ʿİsâ el-Mesîh saŋa şifâ vėrir • kalk ve kendỉŋ döşeḡi döşe ol dahi fi'l-hâl kalkdı 
ACT.9.35*ve cümle Lidda ve Sâron ahâlîsi ȯnủ görüp Rabbe rücuʿ eylediler 
ACT.9.36*Ve Yâfada Tâbita nâm bir tilmîze var idi ki adı terceme olunsa Ceylân olur • bu vâfir hayrât ve sadakât ėderdi 
ACT.9.37*ve ol günlerde vâkiʿ oldu ki hastalanıp vefât etdi ve ȯnủ ġasl etdikden soŋra selâmlığa kodular 
ACT.9.38*ve Lidda Yâfaya yakın olmağla telâmîz Betrusuŋ ȯnda idiḡini işitdikleri gibi ȯŋa iki âdam gönderdiler ki hîç teʾhîr etmeyip ȯnlara gele yalvardılar 
ACT.9.39*Betrus dahi kalkıp ȯnlar ile geldi ve vâsıl oldukda ȯnủ selâmlığa götürdüler ve cemîʿ dul ʿavratlar yanında hâzır bulunup ve ağlayıp Ceylânıŋ ȯnlar ile bile iken işlediḡi eşyâyı ve esvâbı gösterirler idi 
ACT.9.40*Betrus dahi hepsini taşra çıkardıkdan soŋra diz çöküp duʿâ eyledi ȯndan meyyite dönüp Tâbita kalk dėdi ol dahi gözleri açıp ve Betrusu görünce kalkıp oturdu 
ACT.9.41*ve Betrus el sunup ȯnủ kaldırdı ve mukaddesleri ve dul ʿavratları çağırıp ȯnủ diri takdîm eyledi 
ACT.9.42*bu cümle nesne Yâfada maʿlûm olunca niçesi Rabbe îmân getỉrdiler 
ACT.9.43*ȯndan Betrus niçe eyyâm Yâfada debbâğ Simun nâm kimesneniŋ evinde sâkin oldu ∞ 
ACT.10.1*Bu kez Kayseriyede İtalika dėnilen bölüḡüŋ bölük başısı Kornelius nâm bir âdam var idi 
ACT.10.2*bu cümle hânedânı ile mukaddes ve müttakî âdam idi ve halka çok tasadduk ėdip dâʾimâ Allah Teʿâlâya duʿâ ėder idi 
ACT.10.3*günüŋ dokuzuncu sâʿatinde yakîn rüʾyâda Taŋrınıŋ bir meleḡini ʿayânen gördü ki yanına girip ȯŋa ey Kornelius dėdi 
ACT.10.4*ol dahi ȯŋa pekçe göz dikip ve şaşıp ne var ya Rabb dėdi ve melek ȯŋa dėdi ki Duʿalarıŋ ve sadakalarıŋ Allah Teʿâlânıŋ huzûruna yâdıgâr içỉn çıkdılar 
ACT.10.5*pes hâlen âdamları Yâfaya gönder de Simʿunu ki lakabı Betrusdur daʿvet eyle 
ACT.10.6*ve bir debbâğ Simun nâm bir kimesneniŋ yanında konar ki ȯnuŋ hânesi deŋiz kenârındadır ve o saŋa ne etmek gereksin deyivėrecektir 
ACT.10.7*Pes Korneliusa söyleyen melek gitdiḡi gibi hizmetkârlarından ikisini ve ve ȯŋa mülâzemet ėden sipâhîlerden bir müttakîsini dahi çağırıp 
ACT.10.8*ve ȯnlara her şeyʾi beyân etdikden soŋra ȯnları Yâfaya irsâl eyledi 
ACT.10.9*ve irtesi gün ȯnlar dahi yolda gidip şehre yaklaşır iken Betrus sâʿat altıya karîb namâz kılmağa eviŋ damına çıkdı 
ACT.10.10*ve karnı aç olup taʿâm yemek istedi ve yemek hâzırlanınca ȯŋa vecid vâkiʿ oldu 
ACT.10.11*ve göḡü açık ve büyük çârşafa beŋzer bir yelken gördü ki dört başdan bağlı ve arza nâzil tâ üzerine inerdi 
ACT.10.12*ve içinde envâʿ-i yer mevâşîsi ve vahşiyât ve haşerât ve havâ kuşları var idi 
ACT.10.13*ve bir âvâz gelip Kalk Betrus boğazla ve ye diyẻ ȯŋa hitâb etdi 
ACT.10.14*ammâ Betrus dėdi ki hâşâ ya Rabb zîrâ ben hîç rics ü necsi yemedim 
ACT.10.15*ve ȯŋa tekrâr âvâz gelip dėdi ki Allah Teʿâlânıŋ tâhir etdiḡini sen necîs sanma 
ACT.10.16*ve bu nesne üç kerreye dek vâkiʿ oldukdan soŋra yelken yine göḡe çekildi 
ACT.10.17*pes Betrus kendỉde ʿaceb gördüḡü manzar ne olmak gerek diyẻ gümân çeker iken işte Kornelius tarafından irsâl olunan âdamlar Simunuŋ evini sorarak kapᵼya geldiler 
ACT.10.18*ve çağırıp lakabı Betrus olan Simʿun bunda mı konar diyẻ sordular 
ACT.10.19*Betrus dahi rüyâ husûsunuŋ efkârına müstaġrık iken Rûh ȯŋa dėdi ki İşte seni üç âdam arayor 
ACT.10.20*kalk imdi in de tereddüd etmeyip ȯnlar ile git zîrâ ȯnları ben ȯnları irsâl eyledim 
ACT.10.21*Betrus dahi kendỉye Kornelius tarafından gönderilen âdamlara inip dėdi ki işte aradığıŋız kimse benim buraya geldiḡiŋiziŋ sebebi nedir 
ACT.10.22*ȯnlar dahi dėdiler ki Kornelius nâm bölük başı dîndâr ve Allahdan korkar âdam ki cümle Yahûdî tâʾifesi ȯnủ bi'l-hayr zikr ėder emr-i Hakk ile bir mukaddes melekden mütenebbih oldu ki seni kendỉ hânesine daʿvet ėdip seniŋ kelimâtını işide 
ACT.10.23*pes ȯnları içerỉ çağırıp konukladı ve irtesi ȯnlarıŋ ile gitdi ve Yâfadaki karındaşlardan baʿzısı ȯŋa murâfakat etdiler 
ACT.10.24*ve dahi irtesi gün Kayseriyeye girdiler Kornelius ise hısım ve akrabâsını hem hâlis dostlarını daʿvet etmiş iken ȯnlara muntazır idi 
ACT.10.25*ve Betrus girdiḡi zamân Kornelius ȯŋa istikbâl ėdip ve ayağına düşüp secde eyledi 
ACT.10.26*ammâ Betrus ȯnủ kaldırıp kalk ben de âdamım dėdi 
ACT.10.27*ve ȯnuŋla söyleşerek içerỉ girdi ve niçe kimseler cemʿ olunmuş buldu 
ACT.10.28*ve ȯnlara dėdi ki Bilirsiŋiz ki bir Yahûdî âdama ġarîb ile konuşmak ya evine girmek câʾiz deḡil ammâ Cenâb-ı Hakk baŋa göstermiş ki hîç bir âdama nâpâk ve murdâr dėmeyem 
ACT.10.29*ȯnuŋ içỉn daʿvete icâbeten muhâlefet etmeyip geldim pes sizden suʾâlim bu ki beni ne diyẻ çağırdıŋız 
ACT.10.30*Kornelius dahi dėdi ki Dört gün var ki bu sâʿate dek oruclu idim ve sâʿat dokuzda evimde namâz kılar iken işte rahşân esvâb ile bir âdam öŋümde durup 
ACT.10.31*dėdi ki ey Kornelius duʿâŋ müstecâb oldu ve sadakalarıŋ Allah Teʿâlânıŋ huzûrunda mezkûr olundular 
ACT.10.32*pes Yâfaya gönder de Betrus lakablı Simʿunu daʿvet eyle ki deŋiz kenârında debbâğ Simunuŋ evinde konar • o geldiḡi zamân saŋa söyleyecekdir 
ACT.10.33*pes fi'l-hâl saŋa göndermişim sen dahi íyỉ vardıŋ ki geldiŋ ve hâlen biz cümlemiz Allah Teʿâlânıŋ huzûrunda hâzırız tâ kim saŋa Allah Teʿâlâdan sipâriş olunan cümle nesneleri işideviz 
ACT.10.34*Betrus dahi ağzını açıp dėdi ki Fi'l-vâkiʿ idrâk ėderim ki Allahıŋ ʿindinde âdamlarıŋ imtiyâzı yokdur 
ACT.10.35*belki her milletde her kim ki ȯndan korkup sâlih ʿamel ėderse ȯnuŋ makbûlüdür 
ACT.10.36*benî İsrâʾîle irsâl olunan kelâm üzere ki cümleniŋ Rabbi olan Hazret-i ʿİsâ el-Mesîhiŋ vâsıtasıyla selâmı tebşîr ėder 
ACT.10.37*zîrâ bi'l-cümle Yahûdâ vilâyetinde Celîlden başlayıp Yuhannânıŋ nidâ etdiḡi maʿmûdiyyeden soŋra ne vâkiʿ olduğunu bilirsiŋiz 
ACT.10.38*nice ki Cenâb Bârî Nâseretli ʿİsâyı Rûhü'l-Kudüs ile ve kuvvet ile mesh eyledi ol ki ihsânlar ėdip ve cümle Şeytânıŋ memlûklarına şifâ vėrerek dolaşırdı zîrâ Allah Teʿâlâ ȯnuŋla idi 
ACT.10.39*ve Yahûdâ vilâyetinde hem Kuds-i Şerîfde etdiḡi cümle nesnelere biz şâhidleriz ki ȯnlar dahi ȯnủ ağaca salb ėdip öldürdüler 
ACT.10.40*ve Allah Teʿâlâ ȯnủ üçüncü günde ihyâ eyledi hem zuhûra getỉrdi 
ACT.10.41*cümle kavme deḡil ammâ Cenâb-ı Hakdan müteʿayyin olan şâhidlere yaʿnî bize ki ȯnuŋla ölülerden ihyâ olundukdan soŋra bile yedik ve içdik 
ACT.10.42*ve bize emr eyledi ki halka vaʿz ėdip ölüleriŋ ve dirileriŋ Allah Teʿâlâdan nasb olunan kâdısı idiḡine şehâdet ėdeviz 
ACT.10.43*cümle enbiyâ dahi ȯŋa şehâdet ėderler ki her kim ȯŋa îmân getỉrirse ȯnuŋ ismiyle günâhlarıŋ mağfiretini alacakdır 
ACT.10.44*Betrus dahi bu sözleri söyler iken bu kelâmı işidenleriŋ cümlesi üzerlerine Rûhü'l-Kudüs nüzul eyledi 
ACT.10.45*ve cümle ehl-i hitân müʾminler ki Betrus ile geldiler idi mütehayyir oldular ki Rûhü'l-Kudsüŋ hibesi sâʾir tâʾifeler üzerine saçılmışdır 
ACT.10.46*zîrâ envâʿ-i lisânları ile söyleşdiḡini ve Cenâb-ı Hakka taʿzîm etdiḡini işitdiler o zamân Betrus dahi dėdi ki 
ACT.10.47*Bizler gibi Rûhü'l-Kudsü alan kişilere bir kimse suyu dirîġ ėdebilir mi ki müteʿammid olmayalar 
ACT.10.48*ve emr etdi ki Hazret-i Rabbiŋ ismi ile taʿmîd olunalar • ol hînde ȯŋa yalvardılar ki yanlarında bir kaç gün meks ėde ∞ 
ACT.11.1*Bu kez havâriyyûn ve Yahûdâda olan karındaşlar işitdiler ki tâʾifeler dahi Kelâm-Ullahı kabûl eylediler 
ACT.11.2*ve Betrus Kuds-i Şerîfe çıkdığı zamân ehl-i hitân ȯnuŋla muhâsama ėdip 
ACT.11.3*dėrler idi ki sen nâ-mahtûn âdamlarıŋ evine girdiŋ ve ȯnlar ile taʿâm yediŋ 
ACT.11.4*Betrus dahi ȯnlara ibtidâdan tertîb üzere nakl ėdip dėdi ki 
ACT.11.5*Ben Yâfa şehrinde olup namâz kılar iken vecidde bir manzar gördüm yaʿnî büyük çârşafa beŋzer bir yelken ki dört başdan bağlı ve gökden nâzil olup tâ üzerime indi 
ACT.11.6*ben dahi içine göz dikip ve ıttılâʿ ėdip dört ayaklı yer hayvânâtı ve vahşiyâtı ve havâ kuşlarını gördüm 
ACT.11.7*ve bir âvâz işitdim ki baŋa Betrus kalk ve boğazla ve ye dėdi 
ACT.11.8*ammâ ben hâşâ ya Rabb zîrâ hîç rics ü necs ağzıma girmemişdir 
ACT.11.9*ve âvâz tekrâr baŋa gökden cevâb etdi ki Allah Teʿâlânıŋ tâhir etdiḡini sen necîs sanma 
ACT.11.10*ve bu nesne üç kerre vâkiʿ oldukdan soŋra yine cümlesi göḡe çekildi 
ACT.11.11*ve işte ol ânda baŋa Kayseriyyeden gönderilen üç âdam ben olduğum eve geldiler 
ACT.11.12*ve Rûh baŋa dėdi ki hîç tereddüd etmeyip ȯnlar ile git pes bu altı karındaşlar dahi benim ile geldiler de ol âdamıŋ evine girdik 
ACT.11.13*ol dahi bize nakl etdi nice ki kendỉ evinde bir melek görmüşdür ki durup ȯŋa dėdi ki Yâfaya âdamlar gönder de Simʿun ki lakabı Betrusdur daʿvet eyle 
ACT.11.14*ve o saŋa kelimât söyleye ki sen ve bütün eviŋ ȯnlarıŋ vesîlesiyle halâs bulasız 
ACT.11.15*ben dahi söylemeḡe başladığım zamân Rûhü'l-Kudüs üzerlerine düşdü nice ki evvelden üzerlerimize düşdü idi 
ACT.11.16*ve Rabbiŋ Kelâmı hâtırıma geldi ki Yuhannâ su ile taʿmîd eyledi ammâ siz Rûhü'l-Kudüs ile müteʿammid olursuŋuz dėdi 
ACT.11.17*pes çünki Allah Teʿâlâ ȯnlara hemân ol hibeyi vėrdi ki bize vėrmiş idi ki ʿİsâ Kristos Rabbe îmân getỉrdik ben kim idim ki Allah Teʿâlâya mümânaʿat etmeḡe kâdir olam 
ACT.11.18*ȯnlar dahi bu nesneleri işidince sâkit oldular ve Allah Teʿâlâya hamd ü senâ ėdip dėdiler ki imdi Allah Teʿâlâ tâʾifelere dahi hayât içỉn tevbe etmek vėrdi 
ACT.11.19*Bu kez İstefanosa vâkiʿ olan musîbetden perîşân olanlar Fenikiyeye ve Kıbrısa ve Antakiyaya göçüp Yahûdîlerden ġayrı kimseye Kelâm-Ullahı söylemediler 
ACT.11.20*ve ȯnlardan baʿzı Kıbrıslılar ve Kireneliler var idi ki Antakiyaya duhûl etdikden soŋra Yûnânîlere söyleyip Hazret-i ʿİsâyı tebşîr ėderler idi 
ACT.11.21*ve Allah Teʿâlânıŋ eli ȯnlar ile idi ve halkıŋ kesreti îmân getỉrip Rabbe rücuʿ eylediler 
ACT.11.22*ve bu haber Kuds-i Şerîfde olan cemâʿatiŋ kulaklarına deḡdikde Barnabası gönderdiler ki Antakiyaya vara 
ACT.11.23*ol dahi vâsıl olup Rabbiŋ ʿinâyetini görmekle sevindi ve cümlesine nush ü pend vėrdi ki Allaha mülâzemet ėdip sâbitü'z-zamîr olalar 
ACT.11.24*zîrâ o sâlih ve Rûhü'l-Kudüs ile hem îmân ile memlû âdam idi ve kesret-i halk Rabbe zamm olundu 
ACT.11.25*ȯndan Barnâbâs Sâvûlu aramağa Tarsusa vardı 
ACT.11.26*ve ȯnủ buldukdan soŋra Antakiyaya getỉrdi ve oldu ki bütün yıl kilîsede cemʿ olunup çok halkı taʿlîm ėderler idi ve evvelâ Antakiyada telâmîz kristiyanoslar tesmiye olundular 
ACT.11.27*Ve ol günlerde baʿzı peyġamberler Kuds-i Şerîfden Antakiyaya nüzul etdiler 
ACT.11.28*ȯnlardan Aġabus nâm birisi bütün dünyâda bir büyük kahtlık olacağı ilhâm ile iʿlâm eyledi ve bu kahtlık Iklavdius Kayser zamânında vâkiʿ oldu 
ACT.11.29*bu husûsdan telâmîz herkesiŋ muktezâ-yı kudretine göre Yahûdâ vilâyetinde sâkin olan karındaşlara imdâd göndermeḡe karâr etdiler 
ACT.11.30*ve icrâ ėdip Barnâbâsıŋ hem Sâvûluŋ elleriyle meşâyihlere irsâl eylediler ∞ 
ACT.12.1*Ve ol zamânda Hirodes nâm melik kilîseden baʿzılarına tetâvül-i dest cefâ etdi 
ACT.12.2*ve Yuhannânıŋ karındaşını Yaʿkûbu kılıc ile öldürdü 
ACT.12.3*ve Yahûdîleriŋ bundan hazz etdiklerini görmekle Betrusu dahi tutmağa kasd eyledi • o zamân fetîr bayrâmı idi 
ACT.12.4*ve ȯnủ tutup zindâna bırakdı ve ȯnủ dörder sipâhîden ibâret olunan dört nevbete beklemeḡe teslîm etdi zîrâ bayrâmdan soŋra ȯnủ halka ihzâr etmek ister idi 
ACT.12.5*pes Betrus zindânda hıfz olunurdu ammâ kilîseden ȯnuŋ içỉn Allah Teʿâlâya bilâ-inkızâʿ duʿâlar olunur idi 
ACT.12.6*Ve hemēn ol gėcede Hirodes ȯnủ halka ihzâr ėdecek idi • Betrus iki sipâhî arasında iki zincîr ile bağlı yatıp uyur idi ve kapᵼ öŋünde bekçiler zindânı hıfz ėderler idi 
ACT.12.7*ve işte Allah Teʿâlânıŋ bir meleḡi yetişip zindânda bir nûr işrâk eyledi ve melek Betrusu böḡrüne urup uyandırdıkdan soŋra tîz kalk dėdiḡi gibi zincîrler ellerinden düşdüler 
ACT.12.8*hem melek ȯŋa dėdi ki kuşağı kuşan ve pâpûçlarıŋı bağla ol dahi böyle etdikden soŋra melek ȯŋa dėdi ki libâsıŋı gíyin de ardımca gel 
ACT.12.9*o dahi çıkıp ardınca gitdi ve melekden vâkiʿ bulan sahîh idiḡini bilmezdi ancak rüyâ gördüḡü zann ėderdi 
ACT.12.10*pes evvelki ve ikinci bekçilikden geçdikden soŋra şehre getỉren demir kapᵼya geldiler ol ki kendỉ kendỉden açıldı ve çıkıp bir sokâkdan gitdiler de fi'l-hâl melek ȯndan ayrıldı 
ACT.12.11*Betrus dahi kendỉyi devşirip dėdi ki Hâlen tahkîk bilirim ki Allah Teʿâlâ kendỉ meleḡini irsâl ėdip beni Hirodesiŋ elinden ve Yahûdî kavminiŋ cümle intizârından kurtardı 
ACT.12.12*ve teʾemmül etdikden soŋra Markos lakablı Yuhannânıŋ anası Meryemiŋ evine geldi nerede ki çok kimesne cemʿ olunup namâz kılarlar idi 
ACT.12.13*ve Betrus medhaliŋ kapᵼsına kakdığı gibi Rodâ nâm bir kızcağız yap yap kulak urmağa geldi 
ACT.12.14*ve Betrusuŋ âvâzını işidip kemâl-i meserretinden kapᵼyı açmadı ammâ icerỉ seḡirdip Betrusuŋ kapᵼ öŋünde durduğunuŋ haberini vėrdi 
ACT.12.15*ȯnlar ise ȯŋa dîvânesin dėdiler ol dahi böyle idiḡini isbât etdikde ȯnlar ȯnuŋ meleḡidir dėrler idi 
ACT.12.16*ve Betrus durmayıp kakardı ȯnlar dahi açınca ȯnủ görüp şaşdılar 
ACT.12.17*ammâ o ȯnlara susuŋ diyẻ el ile işâret etdikde Allah Teʿâlâ ȯnủ ne vechile zindândan kurtardığını hikâyet eyledi ȯndan dėdi ki bu nesneleri Yaʿkûba ve karındaşlara nakl eyleyiŋ soŋra çıkıp bir ġayrı yere gitdi 
ACT.12.18*ve gün olduğu gibi sipâhîler arasında ʿacabâ Betrus nice oldu diyẻ vâfir maġlata kopdu 
ACT.12.19*Hirodes dahi ȯnủ arayıp ve bulamamağla bekçilere teftîş etdikden soŋra emr etdi ki katle götürüleler ȯndan Yahûdâ vilâyetinden Kayseriyyeye inip orada tevakkuf eyledi 
ACT.12.20*Ve Hirodes Sûr ve Saydâ ahâlîsine kîn tutar idi ammâ ȯnlar ittifâk üzere huzûruna geldiler ve şâhıŋ hâss oda başısı olan Pilastusu râzı ėdip sulh ü salâh isterler idi zîrâ ȯnlarıŋ vilâyeti şâhıŋ memâlikinden zahîre alır idi 
ACT.12.21*ve bir muʿayyen günde Hirodes şâhâne hilʿat gíyip ve kürsîye oturup ȯnlara hitâb eyledi 
ACT.12.22*ve halk ȯŋa alkış ėdip bu Taŋrı âvâzıdır âdam âvâzı deḡil dėrler idi 
ACT.12.23*ve hemândem Rabbiŋ meleḡi urdu ol sebebiyle ki Allah Teʿâlâya hamd vėrmedi idi ve kurtlardan yenmiş cânı teslîm eyledi 
ACT.12.24*Ammâ Kelâm-Ullah gide gide artıp izdiyâd bulurdu 
ACT.12.25*ve Barnâbâs ve Sâvûl hizmeti itmâm etdikden soŋra Markos lakablı Yuhannâyı bilelerince alıp Kuds-i Şerîfe döndüler ∞ 
ACT.13.1*Bu kez Antakiyada olan cemâʿatde baʿzı peyġamberler ve muʿallimler var idi yaʿnî Barnâbâs ve Niger dėdikleri Simun ve Kireneli Lukius ve reʾîsü'r-rubʿ Hirodes ile terbiye olunmuş Menâʾin ve Sâvûl 
ACT.13.2*ve ȯnlar Rabbe ʿibâdet ve savm ėder iken Rûhü'l-Kudüs dėdi ki baŋa Barnâbâsı ve Sâvûlu ben ȯnları daʿvet etdiḡim maslahat içỉn ifrâz eyleyiŋ 
ACT.13.3*pes savm ve namâzlarından soŋra üzerlerine eller kodular da ȯnları koyuvėrdiler 
ACT.13.4*Ȯnlar dahi Rûhü'l-Kudüsden irsâl olunacak Selevkiyeye nüzul etdiler ve gemiye binip oradan Kıbrıs cezîresine vardılar 
ACT.13.5*ve Salamînâya vâsıl olduklarında Yahûdîleriŋ kenîsalarında Kelâm-Ullahı tebşîr eylediler ve Yuhannâ dahi hizmet etmek içỉn bile tutarlar idi 
ACT.13.6*ve adada seyr ėdip Pafosa dek geldiler ve bir sihirbâz ve yalan peyġamberi Baryesûʿ nâm Yahûdî buldular 
ACT.13.7*ki Sercius Pavlus nâm vâlî ve ʿâkil kişiniŋ yanında idi ve vâlî Barnâbâsı ve Sâvûlu çağırıp Kelâm-Ullahı diŋlemek istedi 
ACT.13.8*ve Elimas sihirbâz ki ȯnuŋ adı böyle terceme olunur ȯnlara munâsabat ėdip vâlîyi dînden menʿ etmeḡe çalışırdı 
ACT.13.9*ve Sâvûl ki ȯŋa Pavlus dahi dėrler Rûhü'l-Kudüs ile mümtelî olup ve ȯŋa gözlerini dikip 
ACT.13.10*dėdi ki Ey her mekir ve her şirret ile dolu ibn Şeytân ve her hakkıŋ düşmanı Rabbiŋ doğru yollarını bozmakdan ferâġat etmezmisin 
ACT.13.11*pes hâlen işte Rabbiŋ eli üzeriŋe olup kör olacaksın tâ bir zamâna dek güneşi görmezsin ve fi'l-hâl bir göz dumanı ve zulmet üzerine düşdü de dolaşıp kendỉyi elden götüreceḡini arardı 
ACT.13.12*o zamân vâlî vâkiʿ hâli görüp ve Rabbiŋ taʿlîminden vâlih ve hayrân olmağla îmân getỉrdi 
ACT.13.13*Ve Pavlus hem yoldaşları Pafosdan göçüp deryâdan Pamfiliyede olan Perġe nâm şehre vardılar Yuhannâ ise ȯnlardan ayrılıp Kuds-i Şerîfe ʿavdet etdi 
ACT.13.14*ve ȯnlar Perġeden hareket ėdip Pisidiyye vilâyetinde vâkiʿ Antakiya şehrine vâsıl oldular ve sebt gününde kilîseye girip kuʿûd etdiler 
ACT.13.15*ve Tevrât ve enbiyâ kitâbı okundukdan soŋra kilîse başıları ȯnlara dėdiler ki ey karındaşlar kavme nasîhat yüzünden kelâmıŋız varsa söyleyiŋ 
ACT.13.16*o zamân Pavlus kalkıp ve eliyle işâret eyleyip dėdi ki Ey İsrâʾîlli âdamlar ve Allahdan korkanlar diŋleyiŋ 
ACT.13.17*bu İsrâʾîl kavminiŋ ilâhı babalarımızı ihtiyâr ėdip ve kavmi ġurbetde Mısır diyârında sâkin iken terfîʿ eyledi ȯndan ȯnủ ʿâlî bâzû ile oradan ihrâc eyledi 
ACT.13.18*ve kırk yılıŋ zamânı kadar beriyyede ȯnlarıŋ ahlâk ve ıtrârına tahammül eyledi 
ACT.13.19*ȯndan Kenʿân vilâyetinde yedi tâʾife istîsâl etdikden soŋra ȯnlarıŋ memleketini ȯnlara kurʿa ile taksîm eyledi 
ACT.13.20*bundan soŋra dört yüz elli yıl kadar zamân ȯnlara hâkimler vėrdi tâ Samuʾel peyġamberiŋ ʿasrına dek 
ACT.13.21*ve o zamândan soŋra pâdişâh istediler • Allah Teʿâlâ dahi ȯnlara Benyâmîn sıbtından Kîs oğlu Sâvûl nâm âdamı vėrdi kırk yıl böyle geçdi 
ACT.13.22*bunủ refʿ etdikden soŋra ȯnlara pâdişâhlık sürmek içỉn Dâvûdu kaldırdı ki ȯŋa şehâdet vėrmiş olup dėdi ki Ėssâ oğlu Dâvûdu tamâm göŋlümce âdam buldum ki bi'l-cümle murâdâtımı itmâm ėdecekdir 
ACT.13.23*Ȯnuŋ neslinden Allah Teʿâlâ vaʿd etdiḡi gibi İsrâʾîle ʿİsâ el-Muhallisi kaldırdı 
ACT.13.24*ȯnuŋ vusûlünden mukaddem Yuhannâ cümle İsrâʾîl kavmine tevbeniŋ maʿmûdiyyesini pėşîn nidâ eyledi 
ACT.13.25*ve Yuhannâ kendỉ tarîfesini tamâm ėder iken dėr idi ki kimi zann ėdersiŋiz ki benim • ben o deḡilim ammâ işte benden soŋra gelir ol ki ben ayaklarınıŋ tasmalarını çözmeḡe lâyık deḡilim 
ACT.13.26*{Ey} karındaşlar İbrâhîm nesliniŋ oğulları ve araŋızda Allahdan korkan kim ise size bu halâsıŋ kelâmı irsâl olunmuşdur 
ACT.13.27*zîrâ Kuds-i Şerîfiŋ ahâlîsi ve ȯnlarıŋ başları hem bunủ bilmedikleri hem her sebt gününde okunan enbiyânıŋ kelimâtını anlamadıkları eclden üzerine hükm etmekle kelimât-ı mezkûreyi itmâm eylediler 
ACT.13.28*ve eḡerçi ʿillet bulmadılar ise de Pilatusdan katl olunmasını taleb eylediler 
ACT.13.29*ve ȯnuŋ hakkında yazılmış cümle nesneleri itmâm etdiklerinden soŋra ȯnủ ağacdan indirip kabire kodular 
ACT.13.30*ammâ Allah Teʿâlâ ȯnủ ölülerden ihyâ eyledi 
ACT.13.31*ve Celîlden Kuds-i Şerîfe bilesince gelen kimesnelere niçe eyyâm göründü ki hâlen halkıŋ huzûrunda ȯnuŋ şâhidleridirdirler 
ACT.13.32*ve biz dahi size babalara kılınan vaʿdeyi tebşîr ėderiz 
ACT.13.33*ki Allah Teʿâlâ ȯnủ oğullarına yaʿnî bize Hazret-i ʿİsâyı ihyâ etmekle tekmîl eyledi nitekim Zebûruŋ ikinci mezmûrunda dahi yazılmışdır ki Sen oğlumsun ben seni bugün tevlîd eyledim 
ACT.13.34*Ve ȯnủ ölülerden ihyâ etdikden soŋra artık fesâda dönmeyeceḡine işâret etmek içỉn böyle dėdi Ben Dâvûda ikrâr etdiḡim sahîh ihsânlar size vėreyim 
ACT.13.35*bu husûsdan bir ġayrı yerde dėr ki Seniŋ Mukaddesiŋe fesâdı görmeḡe komazsın 
ACT.13.36*zîrâ Dâvûd ise kendỉ ʿömründe Allah Teʿâlânıŋ tedbîrine hizmet ėdip rekûd eyledi ve ecdâdınıŋ yanına vazʿ olunup fesâdı gördü 
ACT.13.37*ammâ Cenâb-ı Hakdan ihyâ olunan fesâdı görmemişdir 
ACT.13.38*Pes ey karındaşlar maʿlûmuŋuz ola ki bunuŋ vâsıtasıyla size günâhlarıŋ mağfireti tebşîr olunur 
ACT.13.39*ve her nesneden ki ȯndan Mûsânıŋ Tevrâtı ile teberrür olunmağa kâdir olmadıŋız her kim îmân getỉrir ise bunuŋ ile müteberrir olacakdır 
ACT.13.40*pes sakınıŋ ki enbiyâlarda dėnildiḡi üzeriŋize gelmeye 
ACT.13.41*Bakıŋ ey muhakkirler ve taʿaccüb ėdip nâ-bedîd oluŋ zîrâ ben eyyâmıŋızda bir ʿamel ėderim ki eḡer bir kimse size nakl ėderse inanmayasız 
ACT.13.42*Bu kez Yahûdîleriŋ kenîsasından çıkdıkları zamân tâʾifeler yalvardılar ki ʿan-karîb gelen sebt gününde ȯnlara dahi bu sözleri beyân ėdeler 
ACT.13.43*ve cemâʿat dağıldıkdan soŋra Yahûdîlerden ve mütedeyyin dahîllerden niçesi Pavlus ve Barnâbâsıŋ ardınca gitdiler bunlar dahi ȯnlarıŋ ile söyleşerek ȯnlara niʿmet-ullahda sâbit olmağa ilkâ ėderler idi 
ACT.13.44*Ve gelen sebt gününde takrîben cümle şehir halkı Kelâm-Ullahı diŋlemeḡe cemʿ olundular 
ACT.13.45*ammâ Yahûdîler halkıŋ kesretini görmekle pür hased oldular ve Pavlusuŋ dėdiḡi nesnelere taʿarruz eylediler hem küfür söyleyerek muhâlefet ėderlerdi 
ACT.13.46*ve Pavlus ve Barnâbâs bî-pervâ söyleyip dėdiler ki Kelâm-Ullahı ibtidâ size beyân etmek lâzım idi ammâ çünki siz ȯnủ redd ėdip kendỉleriŋizi ebedî hayâta müstahakk görmezsiŋiz işte biz tâʾifelere teveccüh ėderiz 
ACT.13.47*zîrâ Allah Teʿâlâ bize böyle emr eyledi ki Ben seni tâʾifelere nûr olmak içỉn nasb eyledim ki tâ arzıŋ intihâsına dek halâs içỉn olasın 
ACT.13.48*bunủ tâʾifeler işitdikde sevinip Kelâm-Ullahı taʿzîz etdiler ve ebedî hayâta müteʿayyin olanlar hepsi îmâna geldiler 
ACT.13.49*Kelâm-Ullah dahi bütün vilâyetde münteşir olur idi 
ACT.13.50*Yahûdîler ise mütedeyyin ve muʿteber ʿavratlar ve şehriŋ eşrâfını tahrîk ėdip Pavlus ve Barnâbâs üzerine iztihâd kaldırdılar da ȯnları kendỉ sınᵼrlarından tard eylediler 
ACT.13.51*ȯnlar dahi ayaklarınıŋ tozunu karşᵼlarına silkip Konya şehrine vardılar 
ACT.13.52*telâmîz ise sürur ve Rûhü'l-Kudüs ile memlû idiler ∞ 
ACT.14.1*Ve vâkiʿ oldu ki ȯnlar Konyada iken Yahûdîleriŋ kenîsasına girdiklerinde şöyle söylediler ki Yahûdîlerden ve Yûnânîlerden kesîr halk îmâna geldi 
ACT.14.2*ammâ îmâna gelmeyen Yahûdîler tâʾifeleriŋ kalblerini karındaşlar üzerine tahrîk ve iġzâb etdiler 
ACT.14.3*pes ȯnlar orada niçe eyyâm eḡilip Allah içỉn bî-pervâ söylerler idi ve Allah kendỉ inâyetiniŋ kelâmına şehâdet vėrip ȯnlarıŋ elleri ile âyât ve muʿcizât ėder idi 
ACT.14.4*ve şehriŋ halkı muhtelif olmağla kimi Yahûdîleriŋ kimi resûlleriŋ tarafdârı idi 
ACT.14.5*ammâ tâʾifeler ve Yahûdîler hâkimleri ile ȯnlara cevr ü recm etmek içỉn hücum eylediklerinde 
ACT.14.6*ȯnlar haber alıp Likaʾoniyada olan Listra ve Derbe nâm şehirlere ve etrâfına firâr ėdip 
ACT.14.7*orada tebşîr eylediler 
ACT.14.8*Ve Listrada ayakları sakat bir âdam oturur idi ve ana rahminden kötürüm olup hîç gezmemiş idi 
ACT.14.9*bu Pavlus söyler iken işidir iken ol dahi ȯŋa göz dikip ve görüp ki kurtulmağa iʿtikâdı vardır 
ACT.14.10*âvâz-ı bülend ile dėdi ki düz doğru kalk ol dahi ayağa sıçrayıp gezerdi 
ACT.14.11*halk dahi Pavlusuŋ etdiḡini görünce âvâz kaldırıp Likaʾonîce dėdiler ki âdam şeklinde ilâhlar bize nüzul etdiler 
ACT.14.12*ve Barnâbâsa Müşterî ve Pavlusa söz sâhibi olduğu içỉn ʿUtârid dėrlerdi 
ACT.14.13*ve şehriniŋ öŋünde heykeli olan Müşterîniŋ kâhini boğalar ve çiçekden istifânlar kapᵼ öŋüne getỉrip halk ile kurbân etmek ister idi 
ACT.14.14*bunủ Barnâbâs ve Pavlus resûller işitdikleri gibi esvâblarını yırtdılar ve ġalabalığıŋ ortasına sıçrayıp ve çağırıp dėdiler ki 
ACT.14.15*Ey âdamlar niçỉn bunủ ėdersiŋiz biz dahi siziŋ gibi elemlere mübtelâ âdamlarız ve size vaʿz ėderiz ki bu bâtıl nesneleri terk ėdip yeri ve göḡü ve deryâyı ve içlerinde olan cümleyi yaradan Hayy Allaha rücuʿ ėdesiz 
ACT.14.16*ki geçmiş zamânlarda bi'l-cümle tâʾifeleri kodu ki kendỉ tarîklerinde süluk etsinler 
ACT.14.17*velakin kendỉsini şehâdetsiz komadı ve ihsân ėdip ve gökden yağmur ve meyvedâr mevsimler vėrip yüreklerimizi taʿâm ve sürur ile doldurur idi 
ACT.14.18*ve bu sözleri söylemekle halkı güç ile ȯnlara kurbân etmeden alıkodular 
ACT.14.19*Bu kez Antakiyadan ve Konyadan baʿzı Yahûdîler gelip halkı tahrîk eyledi halk dahi Pavlusu taşlayıp ve ölmüş zann ėdip şehirden taşra çekdiler 
ACT.14.20*ammâ telâmîz ȯnuŋ çevresine cemʿ olunur iken kalkıp şehre döndü ve irtesi gün Derbeye gitmek içỉn Barnâbâs ile göçdü 
ACT.14.21*ve ol şehre tebşîr ėdip ve çok telâmîz ėdinip Listraya ve Konyaya ve Antakiyaya döndüler 
ACT.14.22*telâmîziŋ kalblerini takviye ėdip ve ȯnlara îmânda muvâzebet etmek içỉn nasîhat vėrip melekût-ullaha girmek içỉn çok belâlar çekmek gerek dėr idi 
ACT.14.23*ve ȯnlara her kilîsede kesîsler nasb ėdip ve oruclar tutup namâz kıldıklarından soŋra ȯnları îmân getỉrdikleri Allaha ısmarladılar 
ACT.14.24*ve Pisidiye vilâyetinden geçip Pamfiliyeye geldiler 
ACT.14.25*ve Perġēde Kelâm-Ullahı tebşîr etdiklerinden soŋra Antaliyaya nüzul eylediler 
ACT.14.26*ve oradan kalkıp deŋizden Antakiyaya gitdiler ki orada ʿinâyet-ullaha teslîm olundular ol ʿamel içỉn ki ȯnủ itmâm etdiler 
ACT.14.27*ve vâsıl olup kilîseyi cemʿ etdikden soŋra Allah Teʿâlâ ȯnlar ile ne ʿazîm şeyler etdiḡini ve nice tâʾifelere îmân kapᵼsını açdığını nakl eylediler 
ACT.14.28*ve orada vâfir zamân telâmîz ile eḡlendiler ∞ 
ACT.15.1*Bu kez Yahûdâ vilâyetinden nüzul ėden baʿzılar karındaşlarına taʿlîm ėdip Mûsânıŋ âyîni üzere ihtitân olmadığıŋız takdîrce halâs bulamazsıŋız dėdiler 
ACT.15.2*ve Pavlusuŋ ve Barnâbâsıŋ ȯnlarıŋ ile vâfir ihtilâf ve nizâʿ olmağa tedbîr etdiler ki Pavlus ve Barnâbâs ve ȯnlardan baʿzı kimseler bu münâzaʿa içỉn Kuds-i Şerîfe havâriyyûna ve kesîslere çıkıp gideler 
ACT.15.3*pes cemâʿat ȯnları teşyîʿ etdikden soŋra ȯnlar dahi tâʾifeleriŋ îmâna geldiḡini nakl ėderek Fenikiye ve Samâriye vilâyetlerinden mürur ėdip cümle karındaşlara ʿazîm sürur getỉrdiler 
ACT.15.4*ve Kuds-i Şerîfe vâsıl oldukda kilîseden ve havâriyyûn ve kesîslerden kabûl buldular ve Allah Teʿâlâ ȯnlarıŋ ile ne ʿazîm şeyler etdiḡini nakl eylediler 
ACT.15.5*lakin Ferîsîler mezhebinden baʿzısı ki îmân getỉrmişler kalkıp dėdiler ki tâʾifeleri hatn etmek ve ȯnlara Mûsânıŋ şerîʿatın gözetmek ile emr eylemek lâzımdır 
ACT.15.6*o zamân havâriyyûn ve kesîsler bu husûsa tedârik görmek içỉn cemʿ olundular 
ACT.15.7*ve bir ʿazîm mübâhese olmağla Betrus kalkıp ȯnlara dėdi ki Ey karındaş âdamlar maʿlûmuŋuzdur ki Allah Teʿâlâ aramızda beni çokdan ihtiyâr eyledi ki tâʾifeler benim ağzımdan İncîliŋ kelâmını işidip îmân getỉreler 
ACT.15.8*ve ʿâlimü'l-kulûb Allah ȯnlara şehâdet vėrip bize gibi Rûhü'l-Kudsü ȯnlara vėrdi 
ACT.15.9*ve bizim ile ȯnlarıŋ arasında aslâ fark etmeyip ȯnlarıŋ kalblerini îmân ile pâk eyledi 
ACT.15.10*pes hâlen niçỉn Allah Teʿâlâyı imtihân ėdip telâmîziŋ gerdanına bir boyunduruk urursuz ki ȯnủ babalarımız ve kendỉmiz haml etmeḡe kâdir deḡil idik 
ACT.15.11*belki Hazret-i ʿİsâ el-Mesîhiŋ ʿinâyeti ile hem biz hem ȯnlar halâs bulacağımıza iʿtikâdımız var 
ACT.15.12*ve cümle kesret sükut ėdip ve Barnâbâsı ve Pavlusu diŋleyip durular idi ki Allah ȯnlarıŋ vesîlesiyle tâʾifeler arasında ne kadar âyât ve muʿcizât etdiḡi hikâyet ėderler idi 
ACT.15.13*ve ȯnlar sükut etdikden soŋra Yaʿkûb cevâb ėdip dėdi ki Ey karındaş âdamlar beni diŋleyiŋ 
ACT.15.14*Simʿun hikâyet eyledi ki Allah Teʿâlâ nice evvelâ tâʾifelere iltifât eyledi ol niyyet ile ki ȯnlardan kendỉ ismine bir kavim ala 
ACT.15.15*ve enbiyânıŋ kitâbı dahi buŋa muvâfık eyler nice ki yazılmışdır ki 
ACT.15.16*Bundan soŋra dönüp Dâvûduŋ yıkılmış çâdırını taʿmîr ėdeyim ve harâbliḡini meremmet ėdip kaldırayım 
ACT.15.17*tâ kim kalan âdamlar ve cümle ismim ile tesmiye olunan tâʾifeler Allah Teʿâlâyı taleb ėdeler bu cümle nesneleri ėden Allah Teʿâlâ böyle dėmişdir 
ACT.15.18*Allah Teʿâlâya cümle işleri ezelden maʿlûmdur 
ACT.15.19*ȯnuŋ içỉn zannım budur ki tâʾifelerden Allah Teʿâlânıŋ îmânına gelenlere ıztırâb vėrmek câʾiz deḡil 
ACT.15.20*ammâ ȯnlara tahrîr etmek gerekdir ki bütleriŋ necâsetlerinden ve zinâdan ve mahnûkâtdan ve kandan perhîz ėdeler 
ACT.15.21*Mûsâ ise ȯnủ zamân-ı kadîmden berỉ her şehirde vaʿz ėdenler var ve her sebt günü kenîsalarda okuna gelmişdir 
ACT.15.22*O zamân havâriyyûna ve kesîslere ve bütün cemâʿate maʿkûl göründü ki beynlerinden baʿzı âdamlar ihtiyâr ėdip Pavlus ve Barnâbâs ile Antakiyaya göndereler yaʿnî Barsabâs lakablı Yahûdâyı ve Silâsı ki karındaşlar arasında baş âdamlar idiler 
ACT.15.23*ve ȯnlarıŋ yediyle yazmışlar ki Havâriyyûn ve kesîsler ve karındaşlar Antakiyada ve Suriyede ve Kilikiyede bulunan karındaşlara ki tâʾifelerdendir selâm 
ACT.15.24*çün işitdik ki aramızdan çıkmış baʿzı kimesneler size kelimât ile ıztırâb vėrip ve cânlarıŋızı inkılâb ėdip dėrler ki hatn olunmaŋız ve Tevrâtı gözetmeŋiz lâzımdır ammâ biz bunủ ȯnlara ısmarlamamışız 
ACT.15.25*biz dahi cemʿ olunup ittifâk-ı ârâ-yı cumhûr ile karâr vėrdik ki baʿzı âdamlar ihtiyâr ėdip size göndereviz sevgỉlimiz Barnâbâs ve Pavlus ile 
ACT.15.26*ki Rabbimiz ʿİsâ el-Mesîhiŋ ismi içỉn cânlarını fedâ eylediler 
ACT.15.27*pes Yahûdâyı ve Silâsı irsâl eyledik ki ȯnlar dahi size bu nesneleri ʿaynıyla lisânen beyân ėdeler 
ACT.15.28*zîrâ Rûhü'l-Kudse ve bize de maʿkûl göründü ki size bu lâzım olanlardan ġayrı yük tahmîl etmeyeviz 
ACT.15.29*yaʿnî bütlere zebh olunan zebîhadan ve kandan ve mahnûkâtdan ve zinâdan perhîz ėdesiz • bu nesnelerden eḡer sakınırsaŋız íyỉ varırsıŋız ve-'s-selâm 
ACT.15.30*Pes ȯnlar salıvėrildikden soŋra Antakiyaya geldiler ve cemâʿati cemʿ ėdip mektûbu teslîm etdiler 
ACT.15.31*ve ȯnủ okudukdan soŋra ol nasîhatden sevindiler 
ACT.15.32*ve Yahûdâ ve Silâs kendỉler dahi peyġamberler olmağla niçe kelimât ile nasîhat ėdip karındaşları takviye etdiler 
ACT.15.33*ve bir zamân eḡlendikden soŋra karındaşlardan havâriyyûna selâmet ile gerỉ irsâl olundular 
ACT.15.34*ammâ Silâsa orada durmak maʿkûl göründü 
ACT.15.35*ve Pavlus ve Barnâbâs bir zamân Antakiyada durup niçe ġayrı kimesneler ile Kelâm-Ullahı taʿlîm ve tebşîr ėderler idi 
ACT.15.36*Ve bir kaç eyyâmdan soŋra Pavlus Barnâbâsa dėdi ki eş dönelim ve Kelâm-Ullahı tebşîr etdiḡimiz her şehirde karındaşlarımızı ziyâret ėdip ne hâldedir bakalım 
ACT.15.37*ve Barnâbâs ister idi ki Markos dėnildiḡi Yuhannâyı bile alalar 
ACT.15.38*ammâ Pavlusuŋ reʾyi bu idi ki Pamfiliyede ȯnları terk ėdip maslahat içỉn bilelerince varmayan kimseyi yanına almak münâsib deḡildi 
ACT.15.39*bu husûsdan beynlerinde muhâlefet ol mertebe zuhûr etdi ki birbirinden ayrıldılar ve Barnâbâs Markosu aldı da gemiye süvâr olup Kıbrısa gitdiler 
ACT.15.40*Pavlus dahi Silâsı yoldaşlığa ihtiyâr etdi ve karındaşlardan ʿinâyet-ullaha ısmarlandıkdan soŋra gitdi 
ACT.15.41*ve Suriye ve Kilikiyeyi dolaşıp kilîseleri teʾkîd ėderler idi ∞ 
ACT.16.1*Bu kez Derbe ve Listra şehirlerine vâsıl olundukda işte orada Timoteos nâm bir tilmîz var idi ki îmâna gelmiş ve Yahûdiyyeniŋ oğlu ammâ babası Yûnânî idi 
ACT.16.2*bunuŋ içỉn Listrada olan karındaşlar íyỉ şehâdet ėderler idi 
ACT.16.3*bunủ Pavlus istedi ki bilesince vara ve ȯnủ alıp ol yerlerde olan Yahûdîlerden ötürű hatn eyledi zîrâ babası Yûnânî idiḡini hepsi bilirler idi 
ACT.16.4*ve şehirleri geşt ü güzâr ėder iken ȯnlara ısmarlarlar idi ki havâriyyûndan ve Kuds-i Şerîfdeki kesîslerden hükm olunan nâmûsları hıfz ėdeler 
ACT.16.5*pes kilîseler îmânda sâbit ve günden güne ʿadedde mütezâyid olurlar idi 
ACT.16.6*Ȯndan İfriciyya ve Ġalatiyya memleketlerinden geçdikden soŋra Rûhü'l-Kudüsden Âsyâda Kelâm-Ullahı tebşîr etmekden menʿ olunca 
ACT.16.7*Misiyaya geldiler ve Bitiniyyaya gitmeḡe çalışdılar ammâ Rûh ȯnlara destûr vėrmedi 
ACT.16.8*pes Misiyadan geçip Troas vilâyetine nüzul etdiler 
ACT.16.9*ve gėcede Pavlusa bir rüyâ göründü bir Makedonî âdam öŋüne hâzır olup ve ȯŋa yalvarıp dėdi ki Makedoniya memleketine geçip bize yârdım eyle 
ACT.16.10*ol dahi bu rüyâyı gördüḡü gibi Makedoniyaya varmağa saʿy eyledik zîrâ bundan istidlâl etdik ki Allah Teʿâlâ bizi oraya tebşîr etmek içỉn daʿvet eyledi 
ACT.16.11*pes Troasdan göçüp düz doğru Samotrakiyaya ve irtesi gün Napolisa geldik 
ACT.16.12*Ȯndan Filibeye ki ol Makedoniya semtiniŋ baş şehri ve koloniyadır • ol şehirde bir kaç gün eḡlendik 
ACT.16.13*ve sebt gününde şehirden taşra ırmak yanına vardık ki orada namâz kıla gelirler idi ve oturup evrâda cemʿ olunmuş karılar ile söyleşdik 
ACT.16.14*ve Tiyatire şehrinden erġavânî satan Lidiya nâm bir ʿavrat ki Allaha ʿibâdet ėderdi bizi diŋler idi ve Allah Teʿâlâ ȯnuŋ kalbini açdı ki Pavlusuŋ kelimâtına mukayyed ėde 
ACT.16.15*ve o hem ȯnuŋ ehl-i beyti taʿmîd oldukdan soŋra bize yalvarıp eḡer beni Allah Teʿâlâya müʾmine bilirseŋiz evime girip eḡleniŋ ve bize çok teklîf eyledi 
ACT.16.16*pes oldu ki biz namâzgâha gider iken bir rûhü'l-hadsi olan kız bize râst geldi ki ġayb deyivėrmekle kendỉ sâhiblerine çok fâʾide ėder idi 
ACT.16.17*bu Pavlusuŋ ve bizim aramızca gelip ve çağırıp dėr idi ki bu âdamlar Allah Teʿâlânıŋ kullarıdırlar ve size halâs tarîkini tebşîr ėderler 
ACT.16.18*ve bunủ niçe eyyâm eyledi ammâ Pavlus bîzâr olup ve dönüp rûha dėdi ki Ben saŋa Hazret-i ʿİsâ el-Mesîhiŋ ismi ile emr ėderim ki ȯndan çıkasın ol dahi fi'l-hâl çıkdı 
ACT.16.19*ve kızıŋ sâhibleri kendỉ fâʾideleriniŋ ümîdi kesildiḡini görüp Pavlusu ve Silâsı tutup hâkimlere dîvâna çekdiler 
ACT.16.20*ve ȯnları zâbitlere ihzâr ėdip dėdiler ki bu âdamlar şehrimize ihtilâl vėrirler zîrâ Yahûdîlerdir 
ACT.16.21*ve bize ki Rûmîleriz kabûl etmek ve hıfz etmek câʾiz olmayan âyînleri tebşîr ėderler 
ACT.16.22*ve cümle halk üzerlerine kalkdıkda hâkimler ȯnlarıŋ esvâbını yırtıp ȯnlara deḡnek çaldırdılar 
ACT.16.23*ve ȯnlara bir alay deḡnek çaldıkdan soŋra ȯnları zindâna kodular ve zindâncıya buyurdular ki ȯnları bir-hoş bekleyeler 
ACT.16.24*ol dahi bu emri kabûl etdikde ȯnları iç zindâna kodu ve ayaklarını tomruğa urdu 
ACT.16.25*ȯndan nısfü'l-leylde Pavlus ve Silâs namâz kılıp Allah Teʿâlâya tesbîhler okurlar idi ve zindânda olanlar ȯnları işidirler idi 
ACT.16.26*ve aŋsızdan bir ʿazîm zelzele vâkiʿ oldu şöyle ki zindânıŋ temelleri sarsıldı ve ol ânda cümle kapᵼlar açıldı hem hepsiniŋ bendleri çözüldü 
ACT.16.27*zindâncı dahi uyanıp ve zindânıŋ kapᵼlarını açık görüp kılıcı çıkardı da kendỉyi öldürmek murâd eyledi zîrâ ki bi'l-cümle mahbûslar kaçdığını sanmış idi 
ACT.16.28*ammâ Pavlus âvâz-ı bülend ile çağırıp dėdi ki Kendỉŋe zarar etme zîrâ biz hep bundayız 
ACT.16.29*ol dahi mûm isteyip içerỉ sıçradı ve ditreyerek Pavlusuŋ ve Silâsıŋ ayaklarına düşdü 
ACT.16.30*ve ȯnları taşraya çıkarıp dėdi ki efendiler baŋa ne etmek lâzımdır ki halâs bulayım 
ACT.16.31*ȯnlar dahi dėdiler ki Rabb ʿİsâ el-Mesîhe îmân getỉr de hem sen hem ehl-i beytiŋ halâs bula 
ACT.16.32*ve ȯŋa hem cümle evinde olanlara Rabbiŋ Kelâmını tebşîr eylediler 
ACT.16.33*ve zindâncı gėceniŋ hemēn ol sâʿatinde alıp yaralarını yaykadıkdan soŋra fi'l-hâl kendỉsi ve ȯnuŋkiler cümlesi taʿammüd oldular 
ACT.16.34*ve ȯnları evine götürüp öŋlerine taʿâm hâzır etdi ve cümle hânümânı ile Allah Teʿâlâya îmân getỉrdikden ibtihâc eyledi 
ACT.16.35*Ve gün oldukda hâkimler muhzırları zindâncıya gönderdiler ki ol âdamları salıvėr dėdiler 
ACT.16.36*zindâncı dahi bu sözleri Pavlusa deyivėrdi ki hâkimler siziŋ salıvėrilmeŋiz içỉn gönderdiler imdi çıkıŋ ve selâmet ile varıŋ gidiŋ 
ACT.16.37*ammâ Pavlus ȯnlara dėdi ki Bizi âşikâre döḡdükden soŋra ve üzerimize hükm olmadın bizi ki Rûmîleriz zindâna bırakdıŋız ve hâlen bizi gizlice taşraya çıkarırlar böyle olmaz kendỉler gelsinler de bizi çıkarsınlar 
ACT.16.38*muhzırlar dahi bu sözleri hâkimlere nakl etdikde hâkimler ȯnlar Rûmîler idiḡini işitmekle korkdular 
ACT.16.39*ve gelip ȯnlara iʿtizâr etdiler ve ȯnları taşraya çıkardıkdan soŋra iltimâs eylediler ki şehirden çıkalar 
ACT.16.40*ȯnlar dahi zindândan çıkıp Lidiyanıŋ hânesine girdiler ve karındaşları görüp ȯnları tesliye etdikden soŋra gitdiler ∞ 
ACT.17.1*Ve Amfiboliden ve Apluniyyadan geçip Tesalonikîye geldiler ki orada Yahûdîleriŋ kenîsası var idi 
ACT.17.2*Pavlus dahi ʿâdeti üzere ȯnlara girdi ve üç sebt günlerinde ȯnlar ile Tevrâtdan tekellüm eyledi 
ACT.17.3*ve Mesîhiŋ elem çekmesi ve ölülerden ihyâ olunması lâzım olup ol ki evvel size tebşîr etdiḡim ʿİsâ el-Mesîhdir diyẻ beyân ve ʿayân ėder idi 
ACT.17.4*pes ȯnlardan baʿzısı îmâna gelip Pavlusa ve Silâsa ashâb oldular kezalik dîndâr Yûnânîleriŋ ʿazîm kesreti ve şerîfe ʿavratlardan hayli vefreti 
ACT.17.5*ammâ îmâna gelmemiş Yahûdîler hased çekip çârşᵼ halkından baʿzı yaramaz âdamlar aldılar da bir alayı devşirip şehirde tuġyân etdiler ve Yasonuŋ evini basıp ȯnları halkıŋ huzûruna çıkarmağa isterler idi 
ACT.17.6*ammâ ȯnları bulmamağla Yasonu ve karındaşlardan baʿzısını şehriŋ zâbitlerine çekdiler ve çağırdılar ki bu dünyâyı teşvîş ėdenler buraya da geldiler 
ACT.17.7*ve Yason bunlara kulak vėrdi hem ȯnlar cümlesi kayseriŋ kânûnlarına muhâlif ėdip dėrler ki bir ġayrı dahi pâdişâh var yaʿnî ʿİsâ 
ACT.17.8*ve halkı ve bu nesneleri işiden zâbitleri tahrîk eylediler 
ACT.17.9*ammâ ȯnlar Yasondan ve ġayrılardan kefâlet aldıkdan soŋra ȯnları salıvėrdiler 
ACT.17.10*karındaşlar dahi tîz gėce esnâsında Pavlusu ve Silâsı Bėriyâ şehrine gönderdiler ȯnlar dahi vâsıl oldukda Yahûdîleriŋ kenîsasına gitdiler 
ACT.17.11*ve bunlar ol Tesalonikîde olan Yahûdîlerden ekrem olmağla cân ve göŋülden ile kelâmı kabûl eyleyip her gün ʿacabâ böylemidir diyẻ kitâblar teftîş ėderler idi 
ACT.17.12*ve ȯnlardan niçesi hem Yûnâniyye eşref ʿavratlardan ve erlerden kesreti îmân getỉrdiler 
ACT.17.13*ammâ Tesalonikîde mütemekkin olan Yahûdîler Pavlusdan Bėriyâda dahi Kelâm-Ullah tebşîr olunduğunu işitmekle buraya gelip halkı tahrîk eylediler 
ACT.17.14*ve fi'l-hâl karındaşlar Pavlusu doğru deŋize varmak içỉn gönderdiler ammâ Silâs ve Timoteos ȯnda kaldılar 
ACT.17.15*ve Pavlusu murâfakat ėdenler ȯnủ Atinaya götürdüler ve Silâsa ve Timoteosa bir sâʿat evvel geleler diyẻ sipârişi alıp gitdiler 
ACT.17.16*Bu kez Pavlus Atinada ȯnlarıŋ vüruduna muntazır iken çün şehri bütler ile memlû görmekle rûhu derûnunda ġazabnâk olur idi 
ACT.17.17*pes Yahûdîler ve mütedeyyin kimesneler ile kenîsada ve her gün çârşᵼda râst gelenler ile müzâkere ėder idi 
ACT.17.18*ve Beterânî ve Revâkî felâsifeden baʿzısı ȯnuŋla mücâdele ėderler idi ve baʿzısı bu fortacı ne dėmek ister söyleşirler idi ve baʿzısı ġarîb ilâhlarıŋ mübeşşiri görünür dėdiler zîrâ ȯnlara Hazret-i ʿİsâyı ve Kıyâmeti tebşîr ėder idi 
ACT.17.19*ve ȯnủ alıp Ariyopaġus dėdikleri dîvâna getỉrip dėdiler ki bu seniŋ ihdâs etdiḡiŋ taʿlîmi bilmek kâbil midir 
ACT.17.20*zîrâ sen kulaklarımıza baʿzı ġarîb kıssalar getỉrirsin pes bunlardan murâd nedir bilmek isteriz 
ACT.17.21*ve bi'l-cümle Atinalı ahâlîsi ve o şehirde sâkin olan yabâncılar havâdis söylemekden ya diŋlemekden ġayrı şeyʾe mukayyed deḡiller idi 
ACT.17.22*Pavlus dahi Ariyopaġusuŋ ortasında durup dėdi ki Ey Atinalı âdamlar ben sizi her şeyʾde hadden ziyâde müteʿabbid görürüm 
ACT.17.23*zîrâ geçip mensekleriŋize seyr ėderek bir mezbah buldum ki üstünde Nâ-Maʿlûm İlâha diyẻ yazılmış idi pes bilmeyip ʿibâdet etdiḡiŋiz odur ki ben size tebşîr ėdeyorum 
ACT.17.24*ʿâlemi ve cümle içinde olan nesneleri yaradan Allah Rabbü's-Semavât ve'l-Arz iken el ʿamelli heykellerde mekân tutmaz 
ACT.17.25*ve insânıŋ elleri ile ȯŋa hizmet olunmaz hem bir şeyʾe muhtâc deḡildir çünki cümleye hayât ve nefes ve her şeyʾ vėren odur 
ACT.17.26*ve âdamlarıŋ cinsini bi'l-külliyye bir kandan eyledi ki cümle yer yüzünde sâkin olalar ve muʿayyen vakitleri ve meskenleriniŋ sınᵼrlarını tahdîd eyledi 
ACT.17.27*tâ kim Rabbi arayanlar bulay ki ȯnủ lems ėderek bulalar eḡerçi o tahkîk her birimizden ırak deḡil ise 
ACT.17.28*zîrâ ȯnuŋla diriliriz ve depreniriz ve mevcûduz nice ki şuʿaraŋızıŋ baʿzısı dahi zîrâ biz dahi ȯnuŋ nesliyiz dėdiler 
ACT.17.29*pes çünki Allah Teʿâlânıŋ nesliyiz bize bu zaʿm düşmez ki ilâhiyyat altun ya gümüş ya taş ya musannaʿ ve âdamıŋ tasavvurundan nesne menhût nesne gibi ola 
ACT.17.30*pes Allah Teʿâlâ câhiliyyet zamânına müsâmaha etdikden soŋra hâlen her yerde cemîʿ âdamlara emr ėder ki tevbe eyleyeler 
ACT.17.31*zîrâ o bir gün takdîr eyledi ki ol günde halk-ı ʿâleme ʿadâlet üzere ol bu husûsa taʿyîn etdiḡi âdam ile dînünet eyleye ve ȯnủ ölülerden ihyâ etmekle bu nesneyi cümleye istidlâl eylemişdir 
ACT.17.32*Bu kez ölüleriŋ kıyâmetini işitdiklerinde kimi istihzâ ėderdi kimi dahi biz bir ġayrı defʿa seni husûsda diŋleyelim dėr idi 
ACT.17.33*ȯndan Pavlus ȯnlarıŋ meclisinden çıkdı 
ACT.17.34*ve baʿzısı ȯŋa mülâzemet ėdip îmâna geldiler ki Ariyopaġuslu Dionisiʾus ve Damaris nâm bir ʿavrat ve sâʾir kimesneler ȯnlardan idiler ∞ 
ACT.18.1*Ȯndan soŋra Pavlus Atinadan gidip Korintos şehrine geldi 
ACT.18.2*ve Pontusdan doğma Akvilus nâm bir Yahûdîyi buldu ki Priskilla nâm zevcesi ile henüz İtalyadan gelmiş idi zîrâ Iklavdius Kayser emr eyledi idi ki cümle Yahûdîler Romadan çıkalar ve Pavlus ȯnlara yanaşdı 
ACT.18.3*ve ol dahi bir bir sanʿatdan olduğu içỉn ȯnlarıŋ evinde durup iş işler idi zîrâ ȯnlarıŋ sanʿatı çâdırcılık idi 
ACT.18.4*ve her sebt gününde kenîsada vaʿz ėdip Yahûdîleri ve Yûnânîleri îmâna getỉrir idi 
ACT.18.5*ve Silâs hem Timoteos Makedoniyadan geldikleri zamân Pavlus Rûhdan tazyîk olunup Hazret-i ʿİsânıŋ Mesîh idiḡini Yahûdîlere işhâd ėderdi 
ACT.18.6*ammâ ȯnlar muʿâraza ėdip küfür söylediklerinde esvâbını silkip dėdi ki Kanıŋız başlarıŋız üzerinde olsun ben pâk vücudum • şimden soŋra tâʾifelere varayım 
ACT.18.7*ve oradan ayrılıp Yustus nâm ʿâbid-ullah kimesneniŋ evine girdi ki ȯnuŋ evi kenîsaya mülâsık idi 
ACT.18.8*bu kez kenîsa başı İkrispus cümle ehl-i beyti ile Allah Teʿâlâya îmân getỉrdiler ve Korintos ahâlîsinden niçesi Pavlusu diŋleyip îmân getỉrip müteʿammid olurlar idi 
ACT.18.9*ve Allah Teʿâlâ gėcede rüyâda Pavlusa dėdi ki Korkma hemân söyle ve sükut eyleme 
ACT.18.10*zîrâ ben seniŋleyim ve saŋa rencîde etmek içỉn kimse elleri üzeriŋe salamaz zîrâ bu şehirde kavmim çokdur 
ACT.18.11*ve orada bir yıl ve altı ay durup aralarında Kelâm-Ullahı taʿlîm ėderdi 
ACT.18.12*soŋra Ġallion Ahayeniŋ vâlîsi iken Yahûdîler ittifâk üzere Pavlusuŋ üzerine kalkıp ve ȯnủ dîvâna getỉrip 
ACT.18.13*dėdiler bu kişi âdamları ilkâ ėder ki Tevrâta hilâfen Allah Teʿâlâya ʿibâdet eyleyeler 
ACT.18.14*ve Pavlus ağzını açmakda iken Ġallion Yahûdîlere dėdi ki Ey Yahûdîler bir zulüm ya bir şenâʿat olsaydı hakk üzere sizi diŋleyip tahammül ėderdim 
ACT.18.15*ammâ çünki nizâʿ-i kelâm ve isimler ve Tevrâtıŋız husûsundadır siz görüŋ zîrâ ben bu nesneleriŋ kâdısı olmak istemem 
ACT.18.16*ve ȯnları dîvândan kodu 
ACT.18.17*o zamân cümle Yûnânîler dahi kenîsa başı Sostenisi tutup dîvân öŋünde döḡdüler de Ġallion bu nesnelere mukayyed deḡil idi 
ACT.18.18*Bu kez Pavlus orada dahi vâfir eyyâm eḡlendikden soŋra karındaşlar ile vedâʿlaşıp Priskilla hem Akvilas ile Suriyeye gemi ile gitdi ve nezri var olmağla Kenhriyede baş tırâş etmiş idi 
ACT.18.19*ve Efesus nâm şehre geldikde ȯnları orada bırakdı kendỉ ise kenîsaya girip Yahûdîler ile tekellüm etdi 
ACT.18.20*ve ȯnlar ȯŋa yalvardılar ki ȯnlarıŋ yanında dahi ziyâde dura ammâ kâʾil olmadı 
ACT.18.21*belki ȯnlarıŋ ile vedâʿlaşıp dėdi ki elbetde ʿan-karîb olacak bayrâmı Kuds-i Şerîfde etmek gereḡim ammâ inşâ-allâh tekrâr yanıŋıza ʿavdet ėdeyim ȯndan Efesusdan gitdi 
ACT.18.22*ve Kayseriyeye vusûl buldukdan soŋra Kuds-i Şerîfe çıkıp kilîseyi selâmladı ȯndan Antakiyaya nüzul eyledi 
ACT.18.23*ve orada biraz zamân eḡlendikden soŋra varıp Ġalatiya ve İfriciya vilâyetleri tertîb üzere dolaşarak cümle telâmîze tesbît ėder idi 
ACT.18.24*Ve İskenderiyeden doğma Apollos nâm bir balîğ ve kütübde mâhir Yahûdî Efesus şehrine geldi 
ACT.18.25*ve Rabbiŋ tarîkinde müteʿallim ve Rûh ile müteʾeccic olmağla Rabbe müteʿallik olan şeyleri dikkat ile taʿlîm ėderdi eḡerçi Yuhannânıŋ maʿmûdiyyesini bilir idi 
ACT.18.26*ve kenîsada bî-pervâ söylemeḡe başladıkda Akvilas ve Priskilla ȯnủ işidip yanlarına aldılar ve kemâl-i ihtimâm ile ȯŋa Rabbiŋ tarîkini tasrîh eylediler 
ACT.18.27*ve Ahayiye vilâyetine gitmeḡe murâdı etmekle nasîhat tarîkiyle telâmîze yazdılar ki ȯnủ kabûl eyleyeler ol dahi oraya vusûl bulduka ʿinâyetden îmân getỉrenlere çok nesnelerde müzâheret etdi 
ACT.18.28*zîrâ ʿazîm şiddet ile Yahûdîleri âşikâre kütüb-i ilâhiyye ile ilzâm ėdip Hazret-i ʿİsânıŋ Mesîh idiḡini gösterir idi ∞ 
ACT.19.1*Ve oldu ki Apollos Korintos şehrinde iken Pavlus yukarᵼdaki memleketleri geşt ü güzâr etdikden soŋra Efesusa geldi ve orada bir kaç telâmîz bulup 
ACT.19.2*ȯnlara dėdi ki Siz îmâna geldiḡiŋizden soŋra Rûhü'l-Kudsü ahz etdiŋizi mi ȯnlar dahi ȯŋa dėdiler ki Rûhü'l-Kudsüŋ var olduğunu bile işitmedik 
ACT.19.3*Pavlus dahi dėdi ki imdi ne ile müteʿammid olduŋuz • ȯnlar cevâb etdiler ki Yuhannânıŋ maʿmûdiyyesi ile 
ACT.19.4*ve Pavlus dėdi ki Hakkan ki Yuhannâ tevbe maʿmûdiyyesiyle taʿmîd ėdip halka dėr idi ki kendỉden soŋra gelecek olana yaʿnî ʿİsâ el-Mesîhe îmân getỉreler 
ACT.19.5*bunủ işidenler Rabb ʿİsânıŋ ismi ile müteʿammid oldular 
ACT.19.6*Pavlus dahi üzerlerine ellerini komağla Rûhü'l-Kudüs ȯnlarıŋ üzerine geldi de elsineʾ-i muhtelife ile söyleyip peyġamberlik ėderler idi 
ACT.19.7*ve bu âdamlar hep on iki kadar idi 
ACT.19.8*ȯndan Pavlus kenîsaya girip bî-pervâ söyledi ve üç ay müddeti mübâhese ėdip melekût-ullaha mahsûs nesnelere iʿtikâd vėrirdi 
ACT.19.9*ammâ baʿzısı peklenip ve iʿtikâd etmeyip halkıŋ huzûrunda ol tarîkiŋ hakkında fenâ söylemekle ȯnlardan ayrılıp telâmîzi tefrîk etdikden soŋra Tiranus nâm kimesneniŋ medresesinde her gün muhâtaba eyler idi 
ACT.19.10*ve bu nesne iki yıl kadar oldu şöyle ki Âsyâda sâkin olanlar hepsi Yahûdîler ve Yûnânîler Rabb ʿİsânıŋ Kelâmını diŋlediler 
ACT.19.11*ve Allah Teʿâlâ Pavlusuŋ elleri ile muʿcizât-ı nâdire ėder idi 
ACT.19.12*tâ bu mertebeye ki ȯnuŋ vücudundan hastalar üzerine makrameler ve peştemâller getỉrilmekle hastelikler ȯnlardan giderdi ve bed rûhlar ȯnlardan çıkar idi 
ACT.19.13*Bu kez baʿzı eknâf ve etrâfa giden Yahûdî muʿazzamlar bed rûhları olan kimesneler üzerine Rabbiŋ ismini okumağla mübâşeret ėdip Pavlusuŋ tebşîr etdiḡi ʿİsâ ile sizi istihlâf ėderiz dėrler idi 
ACT.19.14*ve bunủ ėden kimesneler baş imâm olan Yahûdî İskevânıŋ yedi oğlu idi 
ACT.19.15*bed rûh ise ise cevâb vėrip dėdi ki ben ʿİsâyı bilirim Pavlus dahi maʿlûmumdur ammâ siz kimsiŋiz 
ACT.19.16*ve bed rûhu olan âdam ȯnlarıŋ üzerlerine hücum ėdip ve ȯnları zabt ėdip ȯnlara ol kadar zor etdi ki ol hâneden ʿuryân ve mecrûh kaçdılar 
ACT.19.17*ve bu nesne Efesusda sâkin olan bi'l-cümle Yahûdîlere ve Yûnânîlere maʿlûm oldu ve hepsiniŋ üzerine havf düşdü ve Rabb ʿİsânıŋ ismi müteʿazzam idi 
ACT.19.18*ve îmâna gelmişlerden niçesi gelip ve mukırr olup etdikleri efʿâli beyân ėderler idi 
ACT.19.19*ve ġarîb sanʿatlar icrâ ėdenlerden niçesi kitâbları bir yere getỉrip cümleniŋ huzûrunda yakdılar ve bahâlarınıŋ hisâbını alıp buldular ki altı biŋ dirhem gümüşe deḡerler idi 
ACT.19.20*bu vechile Rabbiŋ Kelâmı ġâyetle terakkî bulup kuvvetlenirdi 
ACT.19.21*Ve bu nesneler tamâm oldukdan soŋra Pavlusuŋ göŋlüne geldi ki Makedoniyadan ve Ahaʾiyeden geçip Kuds-i Şerîfe varayım ve orada olduğumdan soŋra Romaya dahi varmak gereḡim 
ACT.19.22*ve ȯŋa hizmet ėdenlerden Timoteos ve Erastus nâm iki kimesneyi Makedoniyaya gönderdikden soŋra kendỉsi biraz zamân dahi Âsyâda eḡlendi 
ACT.19.23*ve ol zamânda Rabbiŋ tarîkiniŋ sebebi içỉn vâfir ġavġâ peydâ oldu 
ACT.19.24*zîrâ Demitrius nâm bir kuyumcu ki ilâhe Diyananıŋ gümüşden heykelcikleri yapmağla ehl-i sanʿata vâfir fâʾide gösterir idi 
ACT.19.25*ȯnlar ve bunuŋ gibi nesneleri yapan kimesneleri hep cemʿ ėdip dėdi ki Ey âdamlar bilirsiŋiz ki kazancımız bu sanʿatıŋ işlemesindendir 
ACT.19.26*ve görürsüŋüz hem işidirsiŋiz ki bu Pavlus kendỉ ilkâlarıyla yalıŋız Efesusda deḡil belki takrîben bütün Âsyâda el ile yapılan ilâh deḡildir diyẻ kesret-i halkı sapdırdı 
ACT.19.27*ve bizim husûsumuz içỉn yalıŋız muhâtara deḡildir ki bize mahsûs olan sanʿatımız iftidâh oluna ammâ ihtimâldir ki ʿazîm ilâhe Diʾananıŋ heykeli dahi lâ-şeye sayılıp ol bütün Âsyânıŋ belki dünyânıŋ maʿbûdesiniŋ ʿizzeti ibtâl oluna 
ACT.19.28*Ȯnlar bu kelimâtı işitdiḡi gibi hışımnâk oldular ve Efesuslularıŋ Diʾanası kebîrdir diyẻ çağırdılar 
ACT.19.29*ve bütün şehir dağdağa ile doldu ve Pavlusuŋ yoldaşları olan Ġayus ve Aristarhus nâm Makedoniyalıları zor ile çekip ittifâk ve hücum ile meydâna yürüdüler 
ACT.19.30*ve Pavlus halka çıkmak istedikde telâmîz komadılar 
ACT.19.31*ve Âsyâ küberâsından baʿzısı ki ȯnuŋ dostları idiler ȯŋa gönderip yalvardılar ki meydâna varmaya 
ACT.19.32*ve kimi bunủ kimi ȯnủ çağırırlar idi zîrâ cemâʿatde ihtilâl düşdü idi ve ekserîsi ne sebebden cemʿ olduğunu bilmez idi 
ACT.19.33*bu kez halkıŋ Yahûdîler miyânından İskender nâm kimesneyi çağırıp ȯnủ itivėrirlerdi İskender dahi eliyle işâret ėdip halkıŋ huzûrunda ihticâc etmek ister idi 
ACT.19.34*ammâ Yahûdî idiḡini bildiklerinde hepsinden bir sedâ kopdu ki iki sâʿat müddeti Efesuslularıŋ Diʾanası kebîredir diyẻ çağrışırlar idi 
ACT.19.35*ammâ dîvân kâtibi halkı teskîn ėdip dėdi ki Ey Efesuslu âdamlar kim bilmez ki Efesus şehri ilâheyi kebîre Diʾanaya ve gökden düşmüş saneme ʿibâdet ėdicidir 
ACT.19.36*imdi bu nesneler bî-taʿarruzdur ve bî-muhâlefet olmağla size düşer ki meskûn olup hîç bir takahhum etmeyesiz 
ACT.19.37*zîrâ bu âdamları getỉrdiŋiz ki ilâheleriŋiziŋ ne heykel âlâtını sirkat ne ilâheniŋize şetm etmediler 
ACT.19.38*eḡer Demitriusuŋ ve bilesince olan ehl-i sanʿatıŋ bir kimse ile daʿvâsı var ise dîvân durur hâkimler var murâfaʿa etsinler 
ACT.19.39*ve eḡer ġayrı nesneler taleb ėdersiŋiz meşrûʿ cemâʿatde fasl oluna 
ACT.19.40*zîrâ korkacakdır ki bugünden ötürű bizi zorbâ aŋlatmayalar çünki hîç bir sebeb yokdur ki bu izdihâmıŋ hisâbını vėrmeḡe kâdir olavız 
ACT.19.41*ve bunủ dėdikden soŋra cemâʿati salıvėrdi ∞ 
ACT.20.1*Ve ġavġâ sâkin oldukda Pavlus telâmîzi çağırıp ve kucaklayıp Makedoniyaya varmak içỉn gitdi 
ACT.20.2*ve ol semtleri gezip ȯnlara niçe kelimât ile nasîhat etdikden soŋra Yûnânî vilâyetine geldi 
ACT.20.3*ve orada üç ay eḡlendi ve Suriyeye deryâdan gidecek iken Yahûdîler ȯŋa hîle düzmekle Makedoniyadan geçip dönmek maʿkûl göründü 
ACT.20.4*ve ȯŋa tâ Âsyâya dek Bėriyâ şehrinden doğma Sopatris ve Tesalonikîli Aristarhus ve Sekundus ve Derbeli Ġayus hem Timoteos ve Âsyâlılar Tihikos ve Trofimos refîk oldular 
ACT.20.5*bunlar ise ilerỉ varıp bize Troasda muntazırlar idi 
ACT.20.6*ve biz fetîr günlerinden soŋra Filibeden gemi ile kalkıp beş günde ȯnlara Troasda yetişdik ve orada yedi gün eḡlendik 
ACT.20.7*Ve haftanıŋ ilk günü telâmîz etmek paralamağa cemʿ olundukda Pavlus irtesi gün gidecek iken ȯnlar ile tekellüm ėdip hitâbeti tâ nısfü'l-leyle dek uzatdı 
ACT.20.8*ve cemʿ oldukları selâmlıkda çok kandîller var idi 
ACT.20.9*bu kez Evtihus nâm bir yiḡit pencerede oturur iken ȯnủ uyku basdı ve Pavlus dahi kelâmını uzatmağla uykusu ȯŋa ġalebe ėdip üçüncü tabakadan aşağa düşdü ve ölü kaldırıldı 
ACT.20.10*ammâ Pavlus inip üzerine ikbâb eyledi ve ȯnủ kucaklayıp dėdi ki muztarib ü'l-hâl olmaŋ zîrâ cânı derûnundadır 
ACT.20.11*ȯndan tekrâr yukarᵼya çıkıp ve etmeḡi pâreleyip ve taʿâm etdikden soŋra ȯnlara dahi haylice tâ seher vaktine dek tekellüm eyledi de bu vechile ayrıldı 
ACT.20.12*ve oğlanı diri getỉrdiler ve vâfir mütesellî oldular 
ACT.20.13*Biz dahi gemiye binip Assos şehrine Pavlusu orada almak içỉn gitdik zîrâ yayan gitmeḡe karâr etmekle böyle ısmarladı idi 
ACT.20.14*ve ȯŋa Assosda râst geldikden soŋra ȯnủ alıp Mitilineye geldik 
ACT.20.15*ve oradan gemi ile kalkıp irtesi gün Sakız adasınıŋ karşᵼsına geldik ve öbűr günde dahi Samos adasına yanaşdık ve Troġilium burnunda kondukdan soŋra irtesi gün Militus şehrine vâsıl olduk 
ACT.20.16*zîrâ Pavlus Âsyâda zamânı ifnâ etmemek içỉn gemiye binip Efesus şehri öŋünden geçmek kasd etmiş idi zîrâ ʿacele ile giderdi ki mümkin ise Hamsîn gününde Kuds-i Şerîfde buluna 
ACT.20.17*pes Militus şehrinden Efesusa gönderip kilîseniŋ kesîslerini çağırdı 
ACT.20.18*ȯnlar dahi yanına geldikde ȯnlara dėdi ki Maʿlûmuŋuzdur ki Âsyâya girdiḡim ilk gününden bu cümle zamânda siziŋle ne vech üzere idim 
ACT.20.19*ve Rabbe kemâl-i tevâzuʿ üzere ve niçe göz yaşı ile ve Yahûdîleriŋ ġarazlarından vâkiʿ olan imtihânlar ile ʿibâdet ėderdim 
ACT.20.20*nice ki cümle size nâfiʿ olan nesneleri iʿlâm ve size hem âşikâre hem evlerde taʿlîm etmede kusûr etmedim 
ACT.20.21*Yahûdîlere ve Yûnânîlere Allah Teʿâlâya rücuʿ ve Rabbimiz ʿİsâ el-Mesîhe îmânı işhâd ėderek 
ACT.20.22*ve hâlen işte ben Rûhdan merbût olup Kuds-i Şerîfe baŋa ȯnda ne vâkiʿ olacağını bilmeksizin giderim 
ACT.20.23*ancak Rûhü'l-Kudüs şehir-be-şehir baŋa işhâd ėdip dėr ki baŋa bendler ve belâlar katlanırlar 
ACT.20.24*ammâ benim eksiḡim deḡil ve ʿömrümü o kadar iʿtibâr etmem • bu yeter ki kendỉ tarîkimi ve Hazret-i ʿİsâdan aldığım hizmeti ki ʿinâyet-ullahıŋ İncîlini tebşîr etmekdir sürur ile tamâm ėdeyim 
ACT.20.25*ve hâlen işte bilirim ki siz cümleŋiz ki aralarıŋızdan melekût-ullahı vaʿz ėderek geçdim artık yüzümü görmeyeceksiŋiz 
ACT.20.26*ȯnuŋ içỉn bu günde dahi size ikrâr ėderim ki cümleniŋ kanından pâkim 
ACT.20.27*zîrâ Bârî Teʿâlânıŋ bi'l-cümle tedbîrini size iʿlâm etmeden ferâġat eylemedim 
ACT.20.28*pes kendỉleriŋize ve ol cümle râʿiyyeye mukayyed oluŋ ki ȯnuŋ üzerine Rûhü'l-Kudüs sizi piskoposlar nasb eyledi tâ ki Hakk Teʿâlânıŋ kendỉ kanı ile hâsıl etdiḡi kilîseyi raʿî ėdesiz 
ACT.20.29*zîrâ ȯnủ bilirim ki ben gitdikden soŋra râʿiyyeye acımayan yaramaz kurtlar aralarıŋıza gireceklerdir 
ACT.20.30*ve kendỉleriŋiziŋ arasında dahi fesâd söyleyen âdamlar telâmîzi ardlarına çekmek içỉn kalkacaklardır 
ACT.20.31*ȯnuŋ içỉn uyanık oluŋ ve hâtırıŋızda olsun ki üç yıl müddeti gėce ve gündüz göz yaşı ile herkese nasîhat etmekden vâz geçmedim 
ACT.20.32*ve hâlen dahi ey karındaşlar sizi Allaha ve ȯnuŋ niʿmetiniŋ kelâmına ısmarlıyorum ol Allaha ki ʿimâret-i tamâm etmeḡe ve cümle mukaddesler ile size mîrâs vėrmeḡe kâdirdir 
ACT.20.33*ben hîç bir kimesneniŋ gümüşüne ve altuna ve libâsına tamaʿ etmedim 
ACT.20.34*ammâ kendỉleriŋiz bilirsiŋiz ki bu eller baŋa ve benim ile olanlara isbât-ı taʿayyüş müyesser oldular 
ACT.20.35*cümlede size gösterdim ki bu yüzden zahmet çekip zebûnlara müsâʿade etmek ve Hazret-i ʿİsânıŋ kelâmını aŋmak gerekdir zîrâ dėdi ki vėrmek almakdan esʿâddır 
ACT.20.36*Bu nesneleri dedikden soŋra diz çöküp hepsi ile namâz kıldı 
ACT.20.37*ve cümlesi pek ağlamağa başladılar da Pavlusuŋ boynuna asılıp ȯnủ öperler idi 
ACT.20.38*ve ʿale-'l-husûs ol sözden elem çekdiler ki artık yüzümü görmeyeceksiz ȯndan ȯŋa gemiye dek terâfuk etdiler ∞ 
ACT.21.1*Pes ȯnlardan infisâl etdikden soŋra deryâdan gidip dos doğru Kos adasına ve irtesi gün Rodosa ve oradan Patara şehrine vâsıl olduk 
ACT.21.2*ve Fenikiyeye geçer bir gemiyi buldukda ȯŋa süvâr olup gitdik 
ACT.21.3*ve Kıbrıs adası zuhûra geldikden soŋra ȯnủ sol tarafda koduk ve Suriyeye çekilip Sûra vâsıl olduk zîrâ gemi orada boşanacak idi 
ACT.21.4*ve telâmîzi bulmağla orada yedi gün meks eyledik ve ȯnlar Rûhuŋ ilhâmı ile Pavlusa dėrler idi ki Kuds-i Şerîfe varmaya 
ACT.21.5*ve ol günleri geçdiḡimizden soŋra çıkdık gitdik ve cümlesi ʿavratları ve oğulları ile bize tâ şehirden taşraya dek murâfakat eylediler biz dahi sâhilde diz çöküp namâz kıldık 
ACT.21.6*ȯndan birbirimiz ile kocuşup gemiye bindik ȯnlar dahi kendỉ evlerine döndüler 
ACT.21.7*ve biz deryâ seferini tamâm ėdip Sûrdan ʿAkkeye geldik ve karındaşları selâmlayıp ȯnlarıŋ ile bir gün eḡlendik 
ACT.21.8*ve irtesi gün Pavlus ve biz bilesince olanlar çıkıp Kayseriyeye geldik ve ol yediden biri İncîlci Filipusuŋ evine girip yanında konduk 
ACT.21.9*bunuŋ dört kız oğlan kızları var idi ki peyġamberlik ėderler idi 
ACT.21.10*ve orada bir kaç gün eḡlenir iken Yahûdâdan Aġabus nâm bir bir peyġamber nüzul eyledi 
ACT.21.11*ol bize gelip ve Pavlusuŋ kuşağını alıp kendỉ ellerini ve ayaklarını bağladı ve dėdi ki Rûhü'l-Kudüs böyle dėr ki bu kuşağıŋ sâhibini Yahûdîler Kuds-i Şerîfde böyle bağlayıp tâʾifeleriŋ ellerine teslîm ėdeceklerdir 
ACT.21.12*biz bunủ işitdiḡimizde hem biz hem ol yeriŋ ahâlîsi yalvardık ki Kuds-i Şerîfe varmaya 
ACT.21.13*ammâ Pavlus cevâb vėrdi ki Ne işlersiŋiz ki ağlayıp yüreḡimi yumşadırsıŋız zîrâ ben Kuds-i Şerîfde yalıŋız bağlanmağa deḡil belki Hazret-i ʿİsânıŋ ismi içỉn ölmeḡe hâzırım 
ACT.21.14*velakin o rızâ vėrmemekle biz dahi kâʾil olup Rabbiŋ murâdı olsun dėdik 
ACT.21.15*ve ol günlerden soŋra esbâbımızı hâzırlayıp Kuds-i Şerîfe çıkdık 
ACT.21.16*ve Kayseriye telâmîzinden dahi baʿzısı bizim ile gelip Imnason nâm bir Kıbrıslı ve eski telâmîzi getỉrdiler ki ȯnuŋ evinde konayız 
ACT.21.17*ve Kuds-i Şerîfe vâsıl olduğumuzda karındaşlar bizi cân ve göŋülden kabûl eylediler 
ACT.21.18*ve irtesi gün Pavlus bizim ile Yaʿkûba vardı cümle kesîsler dahi hâzır idiler 
ACT.21.19*bunlara Pavlus selâm vėrdikden soŋra tertîb ve tafsîl üzere Allah Teʿâlânıŋ tâʾifeler arasında ȯnuŋ hizmeti ile her etdiḡini takrîr eyledi 
ACT.21.20*işidenler dahi Allah Teʿâlâya hamd ü senâ eylediler ȯndan Pavlusa dėdiler ki Ya birâder görürsün kaç biŋ Yahûdîler var ki îmâna geldiler ve cümlesi şerîʿatıŋ ġayretini çekerler 
ACT.21.21*ve ġayrılarıŋ ağzından seniŋ içỉn haber aldılar ki tâʾifeler arasında olan cümle Yahûdîleri Mûsâdan irtidâd etmeḡe taʿlîm ėdersin ki oğullarını sünnet etmeyip âyîn üzere münselik olmayalar 
ACT.21.22*pes nice olur elbetde cemâʿat bir yere gelmek gerek zîrâ seniŋ geldiḡiŋi işideceklerdir 
ACT.21.23*imdi saŋa dėdiḡimizi eyle dört âdamımız var ki nezr eylediler 
ACT.21.24*bunları alıp ve bile tetahhur ėdip ȯnlarıŋ içỉn harc ve masraf eyle ki başını tırâş ėdeler ve cümlesi bileler ki seniŋ hakkında işitdikleriniŋ hîç aslı yoğimiş belki kendỉŋ dahi şerîʿatı hıfz ėderek vazʿ ve hareket eylersin 
ACT.21.25*ve îmâna gelmiş tâʾifeler ise biz ȯnlara yazıp hükm eyledik ki bunuŋ gibi nesnelere mukayyed olmayalar hemân pûtlara zebh olunanlardan ve kandan ve mahnûkalardan ve zinâdan sakınalar 
ACT.21.26*bu kez Pavlus ol âdamları alıp irtesi gün ȯnlarıŋ ile tetahhur etdikden soŋra heykele girdi ve tetahhur günleriniŋ tamâm olacağını ve ȯnlarıŋ her birisi içỉn kurbân takrîb olunacağını bildirdi 
ACT.21.27*pes ol yedi gün tamâm olmakda iken Âsyâdan gelmiş Yahûdîler ȯnủ heykelde görüp bütün halkı tahrîş ėdip üzerine elleri salıp 
ACT.21.28*çağırdılar ki Ey İsrâʾîlli âdamlar imdâd eyleyiŋ budur ol âdam ki her yerde cümleyi kavme ve Tevrâta ve bu mahale muhâlifen taʿlîm ėder ve bundan ġayrı dahi heykel içine getỉrip hem bu mukaddes yeri tencîs etmişdir 
ACT.21.29*zîrâ demin Efesuslu Trofimosu şehirde Pavlus ile görmekle zann etdiler ki Pavlus ȯnủ heykel içinde getỉrmiş idi 
ACT.21.30*pes cümle şehir harekete gelip halkıŋ izdihâmı oldu ve Pavlusu tutup heykelden çıkardılar ve fi'l-hâl kapᵼlar kapandı 
ACT.21.31*ve ȯnủ öldürmeḡe çalışdıklarında bölüḡüŋ biŋbaşına haber yetişdi ki cümle Kuds-i Şerîf teşvîş ve ihtilâldedir 
ACT.21.32*ol dahi fi'l-hâl ʿaskerler ve yüzbaşılar alıp üzerlerine seḡirtdi ve ȯnlar serdârı ve ʿaskerleri gördükde Pavlusu döḡmekden ferâġat eylediler 
ACT.21.33*serdâr dahi yanaşıp ve ȯnủ tutup emr etdi ki ki iki zincîr ile bağlana ȯndan kimdir ve ne işledi diyẻ suʾâl ėder idi 
ACT.21.34*ve kesret-i nâsda kimi bunủ kimi ȯnủ çağırmağla çok şamâtadan sahîh nesneyi bilmeḡe kâdir olmadı pes ȯnủ kalʿeye götürmeḡe emr eyledi 
ACT.21.35*ve nerdübânlara geldiḡi zamân vâkiʿ oldu ki kesret-i halkıŋ zoru içỉn ʿaskerlerden götürüldü 
ACT.21.36*zîrâ halkıŋ kesreti ardınca yürüyüp ȯnủ ortadan kaldır diyẻ çağrışdılar 
ACT.21.37*ve Pavlus kalʿeye götürülecek vakitde serdâra dėdi ki saŋa bir şeyʾ söylesem câʾiz olur mu ol dahi dėdi ki Yûnânîce bilirmisin dėdi 
ACT.21.38*ve geçen günlerde ol dört biŋ kesicileri kaldırıp beriyyeye götürden Mısırlı sen deḡilmisin 
ACT.21.39*Pavlus cevâb vėrdi ki Ben Tarsus şehrinden doğma bir Yahûdîyim ol Kilikiyeniŋ meşhûr şehriniŋ şehirlisiyim • saŋa yalvarırım ki baŋa kavme tekellüm etmeḡe icâzet vėresin 
ACT.21.40*ol dahi icâzet vėrdikden soŋra Pavlus nerdübânlar üzerinde kıyâm etdi ve eliyle halka işâret etmekle halk dahi sükut etdikde Pavlus ʿİbranîce ȯnlara hitâb ėdip dėdi ki ∞ 
ACT.22.1*Karındaşlar ve babalar hâlen huzûruŋuzda ėdeceḡim iʿtizârı diŋleyiŋ 
ACT.22.2*ȯnlara dahi ʿİbrânî dilince söylediḡini işitdikde dahi ziyâde sükut eylediler ȯndan dėdi ki 
ACT.22.3*Ben Kilikiyedeki Tarsusda doğmuş bir Yahûdîyim ve bu şehirde Ġamaliʾeliŋ ayağında beslenip babalarıŋ şerîʿatında kemâl-i dikkat ile müteʾeddeb hem Allahıŋ ġayûruyum ol mertebe ki bu gün siz cümleŋizsiŋiz 
ACT.22.4*ve erleri ve ʿavratları bağlayıp zindânlara koyarak bu mezhebi ölüme dek iztihâd eyledim 
ACT.22.5*nice ki baŋa baş imâm ve meşâyihiŋ cümle mahfili şâhidlerdir ki ȯnlardan karındaşlara mektûblar alıp Şâma vardım tâ ki ȯnlardan orada olanları kayd ü bend ile Kuds-i Şerîfe haklarından gelinmek içỉn getỉreyim 
ACT.22.6*ve vâkiʿ oldu ki ben yolda ve Şâma yanaşır iken öyleye yakın vakitden aŋsızın gökden bir nûr-ı ʿazîm etrâfıma işrâk eyledi 
ACT.22.7*ve ben yere düşüp bir âvâz işitdim ki baŋa Sâvûl Sâvûl niçỉn beni iztihâd ėdersin dėdi 
ACT.22.8*ben dahi cevâb vėrdim kimsin ey efendi ol dahi İztihâd etdiḡiŋ Nâseretli ʿİsâyım dėdi 
ACT.22.9*ve benim ile olanlar nûru görüp şaşdılar ammâ benim ile söyleşeniŋ âvâzını işitmediler 
ACT.22.10*ve ben dėdim ki efendi ne işleyeyim • Efendi dahi baŋa dėdi ki Kalk ve Şâma var da orada senden ʿamel olunmak içỉn bi'l-cümle taʿyîn olunan nesneleri saŋa saŋa deyivėrile 
ACT.22.11*ve ol nûruŋ celâlinden bir şey görmemekle yanımda olanlarıŋ eli ile götürülüp Şâma geldim 
ACT.22.12*ve Hanâniyâ nâm bir kimesne Tevrât üzere sâlih âdam ki ȯnuŋ íyỉliḡine Şâmda sâkin olan cümle Yahûdîler şehâdet ėderler idi 
ACT.22.13*baŋa gelip ve ve yanımda durup dėdi ki Sâvûl karındaş gözüŋ açılsın ve gözüm hemēn ol sâʿatde açıldı da ȯnủ gördüm 
ACT.22.14*ve baŋa dėdi ki Babalarımızıŋ Allahı seni taʿyîn eyledi ki ȯnuŋ murâd-ı şerîfini bilesin ve ol Sâdıkı görüp ȯnuŋ ağzından âvâzı işidesin 
ACT.22.15*zîrâ ȯŋa cemîʿ nâsıŋ huzûrunda gördüḡüŋe ve işitdiḡiŋe şâhid olacaksın 
ACT.22.16*ve hâlen ne durursun kalk ve müteʿammid ve günâhlarıŋdan maġsûl oldukdan soŋra ismi'r-Rabbe istidʿâ eyle 
ACT.22.17*ve vâkiʿ oldu ki Kuds-i Şerîfe ʿavdet etdikden soŋra heykelde namâz kılar iken mütevellih oldum 
ACT.22.18*ve ol Rabbi gördüm ki baŋa dėdi ki Tîz ol ve ʿale-'l-ʿacele Kuds-i Şerîfden çık zîrâ ȯnlar benim hakkımda etdiḡiŋ şehâdeti kabûl etmeyeceklerdir 
ACT.22.19*ve ben dėdim ki ya Rabb ȯnlar bilirler ki saŋa îmân getỉrenleri habs ėdip cümle kenîsalarda döḡer idim 
ACT.22.20*ve seniŋ şehîdiŋ İstefanosuŋ kanı döküldüḡü zamân ben hâzır idim ve ȯnuŋ katline rızâ vėrip ȯnủ öldürenleriŋ esvâbını bekler idim 
ACT.22.21*ol dahi baŋa dėdi ki var zîrâ seni baʿîd ümmetlere irsâl ėdeceḡim 
ACT.22.22*Pes ȯnlar tâ bu söze dek ȯnủ diŋlediler ammâ soŋra âvâzını kaldırıp dėdiler ki buncılayın âdamı yerden kaldır zîrâ yaşamağa lâyık deḡildir 
ACT.22.23*ve ȯnlar çağırınca ve esvâbını salıp yüzü havâya savurduklarında 
ACT.22.24*serdâr buyurdu ki Pavlusu kalʿeye götüreler ve emr eyledi ki ȯnủ deḡnek ile teftîş ėdeler tâ ki bile ȯnuŋ üzerine böyle çağırdıklarınıŋ sebebini bile 
ACT.22.25*ammâ ȯnủ tasmalar ile bağladıkları zamân Pavlus orada hâzır olan yüzbaşıya dėdi ki Bir Rûmî âdama daʿvâsı reviyyet olunmadın deḡnek çalmak câʾizmidir 
ACT.22.26*yüzbaşı dahi bunủ işitdiḡi gibi geldi ve serdâra iʿlâm eyleyip dėdi ki eyleyeceḡiŋe bak zîrâ bu âdam Rûmîdir 
ACT.22.27*serdâr dahi Pavlusa gelip ȯŋa dėdi ki Rûmî misin baŋa deyivėr ol dahi belî dėdi 
ACT.22.28*ve serdâr cevâb etdi ki ben bu muʿâflığı çok mâl ile tahsîl eyledim • Pavlus ammâ ben muʿâf doğmuşum dėdi 
ACT.22.29*ȯnuŋ içỉn ȯnủ tasmalar ile bağlamayacak kimesneler fi'l-hâl ȯndan çekildiler • serdâr ȯnuŋ Rûmî idiḡini işitmekle ȯnủ bağladığı içỉn korkdu 
ACT.22.30*ve irtesi gün Yahûdîlerden ne içỉn kovladığını sahîhat üzere bilmek istemekle ȯnủ bendlerden çözdü de baş imâmlara ve bi'l-cümle ȯnlarıŋ cemʿiyetine buyurdu ki geleler ȯndan Pavlusu aşağa indirip öŋlerine ihzâr eyledi ∞ 
ACT.23.1*Ve Pavlus cemʿiyete göz dikip dėdi ki Ey karındaş âdamlar ben tâ bugüne dek kalbiŋ kemâl-i hulûsu ile Allah Teʿâlâya hizmet eyledim 
ACT.23.2*ve baş imâm Hanâniyâ ȯnuŋ yanında olanlara emr eyledi ki ȯnủ ağzına uralar 
ACT.23.3*o zamân Pavlus ȯŋa dėdi ki Allah seni uracakdır ey badânalı dîvâr sen baŋa şerîʿat üzere hükm etmeḡe oturur iken şerîʿata muhâlefet ėdip beni urmağa emr ėdersin 
ACT.23.4*ve orada hâzır olanlar dėdiler ki Allahıŋ baş imâmına söḡermisin 
ACT.23.5*Pavlus dahi dėdi ki Ey karındaşlar ben ȯnuŋ baş imâm idiḡini bilmezdim zîrâ yazılmış mastûrdur ki kavmiŋiŋ sultânınıŋ hakkında kemlik söyleme 
ACT.23.6*ve Pavlus bilip ȯnlarıŋ bir bölüḡü Zındîkler ve bir bölüḡü Ferîsîler idiḡini bildikde cemâʿatde çağırdı ki Karındaş âdamlar ben Ferîsî oğlu Ferîsîyim ölüleriŋ ümîdi ve kıyâmeti içỉn mahkemeye çekildim 
ACT.23.7*ve o bunủ dėdiḡi gibi Ferîsîler ve Zındîkler arasında fitne kopdu ve kesret-i halk müteferrik oldu 
ACT.23.8*zîrâ Zındîkler kıyâmet yokdur ne melek ne rûh var dėrler ammâ Ferîsîler ikisine dahi mukırrlardır 
ACT.23.9*ve ʿazîm çağırış peydâ olup ve Ferîsîleriŋ tarafından kâtibler kalkıp ve muhâsama ėdip biz bu âdamda kemlik bulmadık dėdiler • eḡer ȯŋa bir rûh ya bir melek söyledi ise Allaha karşᵼ cenk etmeyelim 
ACT.23.10*ve ʿazîm ġavġâ olunca serdâr korkup ki Pavlus ȯnlardan pârelenmeye ve ʿaskerlere emr eyledi ki inip ve ȯnủ zor ile aralarından alıp kalʿeye götüreler 
ACT.23.11*ve irte gėcesinde Allah Teʿâlâ ȯŋa zuhûr ėdip dėdi ki Ey Pavlus göŋlüŋü hoş tut zîrâ nice ki benim hakkımda Kuds-i Şerîfde íyỉ şehâdet eylediŋ ise Romada dahi böyle etmek gereksin 
ACT.23.12*ve gün doğduğu gibi baʿzı Yahûdîler el bir ėdip kendỉlerin laʿnet ile bağlayıp dėdiler ki tâ Pavlusu öldürünce ne yeyelim ne içelim 
ACT.23.13*ve bu ittifâkı ėdenler kırk âdamdan ziyâde idi 
ACT.23.14*bunlar baş imâmlara ve şeyhlere gelip dėdiler ki biz kendỉmizi laʿnet ile bağladık ki Pavlusu öldürmeyince bir şey tatmayavız 
ACT.23.15*imdi mahfil ile siz Pavlusuŋ hâlini bir-hoşca bilmek isteriz diyẻ bahâne ėdip serdâra bildiriŋ ki ȯnủ yarın getỉre ve biz ise o yetişmeden evvel ȯnủ öldürmeḡe hâzır başız 
ACT.23.16*ammâ Pavlusuŋ kız karındaşınıŋ oğlu bu ġarazı işidip geldi ve kalʿeye girip Pavlusa nakl eyledi 
ACT.23.17*Pavlus dahi yüzbaşılardan birini yanına çağırıp dėdi ki bu yiḡiti serdâra götür zîrâ ȯŋa bir nesne deyivėreceḡi var 
ACT.23.18*ol dahi ȯnủ alıp ve serdâra getỉrip dėdi ki mahbûs Pavlus beni çağırıp yalvardı ki saŋa bu yiḡidi getỉrem zîrâ saŋa bir nesne deyivėreceḡi var 
ACT.23.19*serdâr dahi ȯnuŋ eline yapışıp ve tenhâya varıp baŋa deyivėreceḡiŋ nedir diyẻ sordu 
ACT.23.20*ol dahi dėdi ki Yahûdîler saŋa yalvarmağa ittifâk etdiler ki Pavlusuŋ hâlini bir-hoşca bilsinler bahânesi ile ȯnủ yarın mahfile getỉresin 
ACT.23.21*ammâ sen ȯnlara rızâ vėrme zîrâ ȯnlardan kırk âdamdan ziyâde var ki ȯŋa tekemmün ėderler ve tâ ȯnủ öldürünce ne yemeḡe ne içmeḡe kendỉlerini laʿnet ile bağladılar ve hâlen hâzırlar olup hemân seniŋ cevâbıŋa muntazırlardır 
ACT.23.22*pes serdâr yiḡidi salıvėrip ȯŋa tenbîh etdi ki bu kendỉye deyivėrdiḡi nesneyi kimseye fâş etmeye 
ACT.23.23*ve yüzbaşılardan iki kimesneyi çağırıp ȯnlara dėdi ki iki yüz piyâde ve yetmiş atlı hem iki yüz sarıca gėceniŋ sâʿat üçünden soŋra hâzır kılıŋ ki Kayseriyeye varalar 
ACT.23.24*hem dėdi ki Pavlusu süvâr ėdip Filiks Vâlîye âmanen ve selâmen getỉrmek içỉn davarlar mühennâ ėdeler 
ACT.23.25*ve vâlîye dahi bu mefhûm üzere bir mektûb yazdı 
ACT.23.26*Iklavdius Lisias fazîletli Filiks Vâlîye selâm ėder 
ACT.23.27*bu âdamı Yahûdîler tutup öldürmek istedikleri zamânda ben ʿasker ile yetişip kurtardım zîrâ Rûmî idiḡini duymuş idim 
ACT.23.28*ve ȯŋa töhmet etdikleri cürmü bilmek istediḡimde ȯnủ ȯnlarıŋ mahfiline ihzâr eyledim 
ACT.23.29*ve buldum ki ȯŋa ȯnlarıŋ Tevrâtınıŋ mesʾeleleri içỉn daʿvâ ėderler idi ammâ ȯnda bir cürüm ki katle ya habse vâcib ola bulmadım 
ACT.23.30*ȯndan Yahûdîleriŋ bu âdama kasd ve tekemmünü olduğu baŋa iʿlâm olunduğu gibi ȯnủ saŋa irsâl eyledim ve daʿvâcılara emr eyledim ki ȯnuŋla ne daʿvâları var ise huzûruŋda görüle ve-'s-selâm 
ACT.23.31*Pes ʿaskerler ȯnlara emir olunduğu üzere Pavlusu bile alıp gėce esnâsında Antipatrius şehrine götürdüler 
ACT.23.32*ve irtesi gün ȯnủ atlılara götürülmek içỉn koyuvėrdikden soŋra kalʿeye ʿavdet eylediler 
ACT.23.33*atlılar dahi Kayseriyeye vâsıl oldukda mektûbu vâlîye vėrip Pavlusu dahi ȯŋa ihzâr eylediler 
ACT.23.34*vâlî dahi mektûbu okuyup kanġı vilâyetden idiḡini sordu ve Kilikiyeden idiḡini bildikde 
ACT.23.35*daʿvâcılarıŋ vâsıl olduğu zamân seni diŋlerim dėdi ve Hirodesiŋ sarâyında beklesinler diyẻ emr eyledi ∞ 
ACT.24.1*Ve beş günden soŋra Hanâniyâ nâm baş imâm ile şeyhler ve Tertullus nâm hatîb inip Pavlus üzerine müddeʿî olup vâlîniŋ husûsuna geldiler 
ACT.24.2*ve Pavlus ihzâr olundukda Tertullus daʿvâ etmeḡe başlayıp dėdi ki 
ACT.24.3*Ey fazîletli Filiks biz keremiŋden selâmet-i külliyye ile muġtenem olmağla hüsn-i himmetiŋ ise bu ümmetimize derkâr olan tedâbîr-i nizâm-pezîr vukûʿ bulduğuna biz her vakitde ve her mahallde mukırr olup saŋa teşekkür ėderiz 
ACT.24.4*ammâ saŋa çok lâkırdı ile tasdîʿ etmeyelim diyẻ ricâmız budur ki ʿadâletiŋe göre bizim muhtasarca diyeceḡimizi istimâʿ eyleyesin 
ACT.24.5*biz bu âdamı vebâʾ tevʾemi rubʿ-i meskûnda bulunan cümle Yahûdîler arasında fitne koparıcı ve Nasrânî mezhebiniŋ başı bulduk 
ACT.24.6*ki heykeli dahi tencîs etmeḡe çalışdı ȯnuŋ içỉn biz ȯnủ tutup şerîʿatımız üzere ȯŋa hükm etmek istedik 
ACT.24.7*velakin serdâr Lisias yetişip ȯnủ ʿazîm zor ile elimizden çekdi 
ACT.24.8*ve emr eyledi ki daʿvâcıları dahi saŋa geleler sen dahi bi'z-zât teftîş ėdip ȯnuŋ üzerine daʿvâyı etdiḡimiz cümle nesneleriŋ sıhhatine ȯnuŋ ağzıyla vukûf-ı tâmmı tahsîl ėdebilirsin 
ACT.24.9*Yahûdîler dahi böyledir diyẻ yekzebân oldular 
ACT.24.10*vâlî dahi Pavlusa söyle diyẻ işâret etdikden soŋra ol cevâb etdi ki Niçe yıldan berỉ seni bu ümmetiŋ vâlîsi bilmekle küllî iʿtimâd ile ihticâcım içỉn söylerim 
ACT.24.11*zîrâ bilmeḡe kâdirsin ki ben Kuds-i Şerîfe secde etmeḡe çıkalı ancak on iki gün var 
ACT.24.12*ve ȯnlar beni ne heykelde bir kimse ile mübâhese etmekde ve ne kenîsada ve şehriŋ halkı cemʿ etmekde bulmadılar 
ACT.24.13*ve hâlen üzerime daʿvâ etdikleri nesneleri isbât ėdemezler 
ACT.24.14*velakin buŋa mukırrım ki ȯnlarıŋ mezheb dėdikleri tarîkde babalarıŋ Taŋrısına şöyle ʿibâdet ėderim ki Tevrâtda ve enbiyânıŋ kitâblarında yazılmış ne ise cümlesine inanırım 
ACT.24.15*ve Taŋrıdan ȯnlar umdukları gibi benim ümîdim de var ki eḡer ebrâr ve eḡer eşrâr emvâtıŋ kıyâmeti vâkiʿ ola 
ACT.24.16*ȯnuŋ içỉn sarf-ı makdûr ėderim ki dâʾimâ Allahıŋ ve âdamlarıŋ katında zamîrim bilâ-ism ola 
ACT.24.17*bu kez niçe yıldan soŋra ümmetime sadakalar ve kurbânlar etmeḡe geldim 
ACT.24.18*ve bunları ėderken bir kaç Âsyâdaki Yahûdîler beni heykelde mütetahhir buldular ne ġalabalığım ve ne ġavġâm var idi 
ACT.24.19*bu kimseler huzûruŋa gelmediler ve üzerime bir nesneleri var ise daʿvâ etmeleri maʿkûl idi 
ACT.24.20*ya bunlar kendỉ deyivėrsinler ki ben mahfilde ihzâr olduğum zamân bende bir kabâhat buldular mı 
ACT.24.21*meḡer bu bir söz içỉn ola ki aralarında durduğum zamân ben bugün emvâtıŋ kıyâmeti içỉn sizden mahkemeye çekildim diyẻ çağırdım 
ACT.24.22*Pes Filiks bunủ işitdikde ȯnlara mühlet vėrip bu tarîke müteʿallik şeyleri ziyâde dikkat ile bildiḡimden soŋra ve Lisias geldiḡi zamân maslahatıŋızı göreyim dėdi 
ACT.24.23*ve yüzbaşıya ısmarladı ki Pavlusu hıfz ėdeler ve göz habsinde iken yârânlarını ȯŋa hizmet etmekden ya ȯnuŋ yanına gelmekden menʿ etmeyeler 
ACT.24.24*Ve bir kaç günden soŋra Filiks Dursillâ nâm Yahûdiyye zevcesi ile geldikde Pavlusu çağırıp Mesîhe lâzımı gelen îmâna dâʾir sözlerini diŋledi 
ACT.24.25*ol dahi ʿadâlet ve ʿiffetden ve âhiret kazâsından tekellüm etmekle Filiks korkup cevâb etdi ki şimdi her ne ise var git soŋra vaktim müsâʿade etdikde seni çağıracağım 
ACT.24.26*hem bunủ dahi umar idi ki Pavlus kurtulayım diyẻ ȯŋa akçe vėre ȯnuŋ içỉn ȯnủ sıkça çağırıp ȯnuŋla söyleşir idi 
ACT.24.27*ve iki yıl tamâm oldukda Filiksiŋ yerine Porsius Festus nâm kimesne geldi Filiks dahi Yahûdîleri tarziye etmek içỉn Pavlusu habsde kodu ∞ 
ACT.25.1*Baʿdehu Festus vilâyete vusûl buldukda üç günden soŋra Kayseriyeden Kuds-i Şerîfe çıkdı 
ACT.25.2*ve baş imâm ve Yahûdîleriŋ başıları Pavlus üzerine daʿvâ etmek içỉn huzûruna gelip ȯŋa yalvardılar ki 
ACT.25.3*ȯnlar lütf ėdip Pavlusu Kuds-i Şerîfe göndere ȯnlar ise ȯnủ yol esnâsında öldürmek içỉn pusủ kurdular 
ACT.25.4*ammâ Festus cevâb vėrdi ki Pavlus Kayseriyede mahbûsdur kendỉm dahi ʿan-karîb oraya gideceḡim 
ACT.25.5*pes araŋızdan kim ki kâdir olursa benim ile insinler ve eḡer bu âdamda bir kabâhat var ise daʿvâ etsinler 
ACT.25.6*ȯndan ȯnlarıŋ yanında on günden ziyâde eḡlendikden soŋra Kayseriyeye nüzul eyledi ve irtesi gün mahkemede oturur iken emr etdi ki Pavlusu getỉreler 
ACT.25.7*ol dahi geldiḡi gibi Kuds-i Şerîfden inmiş Yahûdîler ȯnuŋ dolayanında durup Pavlus üzerine çok ve ağır daʿvâ çekdiler ammâ isbâta kâdir olmadılar 
ACT.25.8*ol dahi kendỉ ihticâcı içỉn dėr idi ki ben ne Yahûdîleriŋ şerîʿatına ne heykele ne kaysere günâhkâr oldum 
ACT.25.9*ammâ Festus Yahûdîlere mülâtafat niyyetiyle Pavlusa cevâb vėrip dėdi ki sen Kuds-i Şerîfe çıkıp istermisin ki orada bu husûs içỉn huzûrumda hükm oluna 
ACT.25.10*ve Pavlus dėdi ki Hâzır olduğum kayseriŋ mahkemesinde baŋa hükm olunmak gerekdir • ben Yahûdîlere bir ġadr etmedim nice ki sen dahi kendỉŋ íyỉ hoş bilirsin 
ACT.25.11*zîrâ eḡer bir ġadr etdim ise ya katle vâcib bir şeye irtikâb etdim ise ölmekden kaçmam ammâ eḡer ȯnlar baŋa töhmet etdikleriniŋ aslı yoğise hîç bir kimse beni ȯnlara teslîm etmeḡe kâdir deḡildir hemân kayseriŋ hükmünü istidʿâ ėderim 
ACT.25.12*o zamân Festus mahfil ile söyleşip cevâb vėrdi ki kayseriŋ hükmünü istidʿâ etmişsin kaysere gidesin 
ACT.25.13*ve bir kaç günden soŋra Melik Aġripas ve Bernike nâm hâtûn Festusu selâmlamağa Kayseriyeye vâsıl oldular 
ACT.25.14*ve orada niçe eyyâm eḡlendikden soŋra Festus melike Pavlusuŋ kıssasını nakl eyleyip dėdi ki Filiksden habsde alıkonulmuş bir âdam var 
ACT.25.15*bunuŋ içỉn ben Kuds-i Şerîfde iken Yahûdîleriŋ baş imâmları ve şeyhleri huzûruma gelip hükm-i ʿaleyhiŋ hüccetini dilediler 
ACT.25.16*ben ȯnlara cevâb vėrdim ki Rûmîleriŋ ʿâdeti deḡildir ki daʿvâya çağrılmış bir kimesneye kendỉ daʿvâcıları ile murâfaʿa olunmadın ve ihticâcına vüsʿat vėrmedėn öldürtmeḡe teslîm ėdeler 
ACT.25.17*ȯnlar dahi buraya geldiklerinde bilâ-teʾhîr irtesi gün mahkemede oturup ol âdamı çağırdım 
ACT.25.18*daʿvâcılar bunuŋla murâfaʿa etdiklerinde işkillendiḡim suç içỉn hîç bir daʿvâ etmediler 
ACT.25.19*ancak kendỉ diyânetleri ve bundan akdem ölmüş ve Pavlus diridir diyẻ iddiʿâ etdiḡi ʿİsâ dėdikleri bir şahıs var idi 
ACT.25.20*ben dahi bu husûsuŋ mübâhesesi içỉn şübhede olduğumdan nâşî ȯŋa Kuds-i Şerîfe gelmek istermisin ki orada bu umûr içỉn hükm oluna dėdim 
ACT.25.21*ammâ Pavlus Avġustonuŋ hükmüne mahrûs olayım diyẻ istidʿâ etdikde buyurdum ki tâ ben ȯnủ kaysere gönderinceye dek hars oluna 
ACT.25.22*Aġripas dahi Festusya dėdi ki Ben de bu âdamı diŋlemek isterim ol dahi yarın diŋleyesin dėdi 
ACT.25.23*Pes irtesi gün Aġripas ve Bernike ʿazîm dârât ile gelip ve serdârlar ile ve ol şehriŋ aʿyân ve eşrâfıyla dîvânhâneye girdikden soŋra Festus emr etdi ki Pavlusu ihzâr ėdeler 
ACT.25.24*o zamân Festus dėdi ki Ey Melik Aġripas ve bizim ile bile olan cümleŋiz bunủ görürsüŋüz ki ȯnuŋ hakkında Yahûdîleriŋ kesreti hem bunda hem Kuds-i Şerîfde baŋa şikâyet ėdip bu artık yaşamağa lâyık deḡildir diyẻ çağırdılar 
ACT.25.25*ammâ ben katle müstahakk nesneyi etmediḡini görmekle hem o kendỉsi Avġustoya iddiʿâ etmekle ȯnủ Avġustosa göndermek münâsib gördüm 
ACT.25.26*ve efendiye yazayım sahîh bir nesne olmamağla ȯnủ size ve bâ-husûs saŋa ey Melik Aġripas ihzâr eyledim ki baʿd ü't-teftîş yazılacak bir nesne ola 
ACT.25.27*zîrâ bir mahbûsu göndermek ve üzerine olan icrâmı beyân etmemek baŋa nâ-makbûl görünür ∞ 
ACT.26.1*Bu kez Aġripas Pavlusa dėdi ki saŋa kendỉŋ nefsiŋ içỉn söylemeḡe ʿicâzetdir Pavlus dahi elini uzadıp böyle ihticâc eyledi 
ACT.26.2*Ey Melik Aġripas ben kendỉmi mutlu bulurum ki Yahûdîler üzerime tecerrüm etdiḡi nesnelerden bugün baŋa huzûruŋda ihticâc etmek nasîb oldu 
ACT.26.3*husûsen ki sen Yahûdîlerde olan cümle âyîn ve mesʾelelerden haberdârsın ȯnuŋ içỉn ricâ ėderim ki beni sabr ile diŋleyesin 
ACT.26.4*pes genclikden ve evvelden kavmimde Kuds-i Şerîfde icrâ etdiḡim zindegânî cümle Yahûdîlere maʿlûmdur 
ACT.26.5*beni çok zamândan berỉ bilenler eḡer şehâdet etmek isterlerse dînimiziŋ efdal mezhebi üzere Ferîsî iken geçindiḡimi bilirler 
ACT.26.6*ve hâlen Allah Teʿâlâ babalarımıza etdiḡi vaʿdeniŋ ümîdi içỉn hükm olunmağa dururum 
ACT.26.7*bu vaʿde ki on iki sıbtımız muvâzıban gėce ve gündüz Allah Teʿâlâya ʿibâdet ėdip ȯŋa nâʾil olmağa umarlar • ol ümîd içỉn ey Melik Aġripas Yahûdîlerden melûmum 
ACT.26.8*siziŋ ʿindiŋizde ne inanılmayacak nesne zann olunur ki Allah Teʿâlâ muhyî el-emvât ola 
ACT.26.9*pes ben kendỉmde niyyet etdim idim ki ol Nâseretli ʿİsânıŋ ismine ziyâdesiyle taʿarruz etmek gereḡim 
ACT.26.10*ve bunủ Kuds-i Şerîfde etdim ve baş imâmlardan emir aldıkdan soŋra niçe kadîsler zindânlara kapadım ve katl olundukları zamân rızâ vėrirdim 
ACT.26.11*ve ȯnlara niçe kerre cümle kenâʾisde işkenceler ile küfür söylemeḡe kahr etdim ve hadden ziyâde üzerlerine tevaġġur ėdip ȯnları tâ âher şehirlerde bile iztihâd ėder idim 
ACT.26.12*bu esnâda baş imâmlardan emir ve mübâşeretiyle Şâma vardığım zamân 
ACT.26.13*ey melik öyle vaktinde güneş ziyâsından ziyâde berrâk bir nûr gördüm ki etrâfımda ve benim ile yola gidenleriŋ etrâfında işrâk eyledi 
ACT.26.14*ve biz cümlemiz yere düşdüḡümüzde bir âvâz işitdim ki baŋa hitâben ʿİbrânî lisânınca Sâvûl Sâvûl niçỉn beni iztihâd ėdersin ve öḡendereye karşᵼ depmek saŋa güçdür dėdi 
ACT.26.15*ben dahi sen kimsin ya Rabb dėdim ve o dėdi ki Ben iztihâd etdiḡiŋ ʿİsâyım 
ACT.26.16*ammâ kalk ve ayak üzere dur zîrâ ȯnuŋ içỉn saŋa göründüm ki seni hem gördüḡüŋ hem saŋa göstereceḡim nesnelere hâdim ve şâhid tutayım 
ACT.26.17*seni halâs ėdeyim bu kavimden ve ol tâʾifelerden ki ȯnlara seni gönderirim 
ACT.26.18*tâ ki ȯnlarıŋ gözlerini açasın ve ȯnları zulümâtdan nûra ve Şeytânıŋ tasallutundan Allah Teʿâlâya tercîʿ ėdesin ki baŋa îmân getỉrmekle günâhlarıŋ mağfiretine ve mukaddesleriŋ nasîbine nâʾil olalar 
ACT.26.19*ȯnuŋ içỉn ey Melik Aġripas ben rüʾyet-i semâviyeye ʿâsî olmadım 
ACT.26.20*belki evvelâ Şâm ahâlîsine ȯndan Kuds-i Şerîfde ve bütün Yahûdâ vilâyetinde ve tâʾifelere tebşîr eyledim ki tevbe ėdip ve Allah Teʿâlâya râciʿ olup nedâmete münâsib ʿameller kılalar 
ACT.26.21*ȯnuŋ içỉn Yahûdîler beni heykelde tutup kendỉ elleriyle öldürmeḡe kasd etdiler 
ACT.26.22*ammâ Allahıŋ ʿavni ile tâ bu güne dek dayandım • küçük ve büyüklere işhâd ėdip hîç bir söz söylemedim ol nesnelerden ġayrı ki enbiyâ ve Mûsâ dahi ȯnlarıŋ vukûʿ bulacağını ihbâr etdiler 
ACT.26.23*yaʿnî Mesîh siyâset çekdikden soŋra evvelki emvâtdan ihyâ olunup kavme ve tâʾifelere nûru tebşîr ėdecekdir 
ACT.26.24*ve Pavlus bu kelimâtı kendỉ ihticâcı içỉn söyler iken Festus âvâz-ı bülend ile delisin ey Pavlus kesret-i ʿilim seni başdan çıkarır dėdi 
ACT.26.25*ammâ o dėdi ki Deli deḡilim ey fazîletli Festus ammâ hakk ve ʿakla muvâfık sözler söylerim 
ACT.26.26*zîrâ melik dahi ki ȯŋa bî-pervâ söylerim bu nesneleri bilir hem inanam ki bu nesnelerden ȯŋa {hîç} bir şey mahfî ola çün bu bir gizli bucakda vâkiʿ olmamışdır 
ACT.26.27*ey Şâh Aġripas enbiyâya inanırmısın bilirim ki inanırsın 
ACT.26.28*Aġripas dahi Pavlusa dėdi ki az kaldı ki beni kıristiyanos olmak üzere getỉresin 
ACT.26.29*ve Pavlus dėdi ki Azdan ve çokdan yalıŋız sen deḡil belki cümle beni bugün diŋleyenler kēşki ȯnlarıŋ hâli bu bendlerden ġayrı benim hâlime uyġun ola 
ACT.26.30*ve bu kelimâtı söyledikden soŋra melik ve vâlî ve Bernike ve bilelerince oturanlar kalkdılar 
ACT.26.31*ve tenhâya varıp hem birbiri ile söyleşip bu âdam katle ya habse müstahakk nesne etmemişdir dėdiler 
ACT.26.32*ve Aġripas Festusa dėdi ki bu âdamı salıvėrmek mümkin idi eḡer kaysere iddiʿâ etmemiş olsaydı ∞ 
ACT.27.1*Bu kez İtalyaya deŋizden varmamız karâr olundukda Pavlus ve sâʾir mahbûslar Avġusta bölüḡünden Yulius nâm yüzbaşıya teslîm olundular 
ACT.27.2*ve Edremitus şehri gemisine binip Âsyâ vilâyetlerinden sevâhilinde gitmek istemekle revân olduk ve Tesalonikîli Aristarkis nâm bir Makedonî bizim ile idi 
ACT.27.3*ve irtesi gün Sîdona geldik de Yulius Pavlus ile mürüvvet üzere muʿâmele ėdip kendỉ umûrunu görmek içỉn dostlarına gitmeḡe ȯŋa destûr vėrdi 
ACT.27.4*oradan geçip Kıbrıs altına gemiyi saldık zîrâ rüzgâr muhâlif idi 
ACT.27.5*ve Kilikiye ve Pamfiliye deŋizinden güzâr etdikden soŋra Likiyâ vilâyetiniŋ Mirâ nâm şehrine vâsıl olduk 
ACT.27.6*ve yüzbaşı burada İtalyaya gidecek bir İskenderiye gemisini bulmağla bizi ȯŋa süvâr etdi 
ACT.27.7*ve niçe eyyâm pâçça pâçça gezip güç ile İknidos karşᵼsına geldik ve rüzgâr bize muhâlif olmağla Salmon boynuzuna karşᵼ gemiyi saldık 
ACT.27.8*ve kıyı sıra giderek güç ile ȯndan geçip Güzel Lîmânlar dėdikleri yere geldik ki Lâsēʾ şehri ȯŋa yakındır 
ACT.27.9*ve niçe zamân geçdikden nâşî deryâ seferi muhâtır olmağla zîrâ ki oruc günleri dahi geçmiş idi Pavlus nasîhat ėdip 
ACT.27.10*ȯnlara dėr idi ki Ey âdamlar görürüm ki bu sefer çok belâ ve zarar ile olacakdır yalıŋız yüke ve gemiye deḡil belki başlarımıza dahi 
ACT.27.11*ammâ yüzbaşı Pavlusuŋ sözlerine iltifât etmeyip dümenciye ve geminiŋ reʾîsine ziyâde inanırdı 
ACT.27.12*ve ol lîmân kışlamağa muvâfık olmamağla ekserîsi buradan kalkmak maʿkûl gördüler tâ ki eḡer lodosa ve kara ile müteveccih olan Girid adasınıŋ lîmânlarından Fenike nâm lîmâna bir vechile yetişmek kâbil olursa orada kışlayalar 
ACT.27.13*bu kez cenûb yeli esmeḡe başladıkda zann etdiler ki niyyetlerine göre başa çıkaralar ve âssondan kalkıp dahi yakınca Girid sâhilinden gitdiler 
ACT.27.14*ammâ çok zamân geçmedi ki Evroklidon nâm bir sağanaklı rüzgâr Giride karşᵼ kalkdı 
ACT.27.15*ve gemi zor ile götürülmekle hem rüzgâra dayanmağa kâdir olmamağla ȯnủ kendỉ hâline bırakdık da götürüldük 
ACT.27.16*Ve Iklavde nâm bir küçücük adanıŋ altında yürür iken güç ile sandâla yapışdık 
ACT.27.17*ve ȯnủ çekdikden soŋra gemiciler imdâd ėdip gemiyi altında kuşatdılar ve sığıya uğramamakdan korkmağla yelkeni indirip böyle giderler idi 
ACT.27.18*ve bir şiddet fûrtunadan ziyâdesiyle çalkanmağla irtesi gün eşyâyı atarlar idi 
ACT.27.19*ve üç günden soŋra kendỉ elimiz ile geminiŋ âlâtını deŋize atdık 
ACT.27.20*ve niçe eyyâm ne güneş ne yıldızlar görünüp ʿazîm fûrtuna havâle etmekle halâsımızıŋ her ümîdi kesildi idi 
ACT.27.21*ve çok zamân aç kaldığımızdan soŋra Pavlus aralarında kalkıp dėdi ki Ey âdamlar beni diŋleyip ve Giridden gitmeyip bu belâ ve zarardan sakınmak gerek idiŋiz 
ACT.27.22*nihâyet hâlen size nasîhat ėderim ki hâtırıŋızı hoş tutasız ki gemiden ġayrı sizden hîç kimse helâk olmaz 
ACT.27.23*zîrâ şul Allahıŋ ki ben ȯnuŋum ve ȯŋa ʿibâdet ėderim meleḡi bu gėce baŋa görünüp 
ACT.27.24*dėdi ki Korkma ey Pavlus kayseriŋ huzûrunda ihzâr olmak gereksin ve işte Cenâb-ı Hakk saŋa cemîʿ yoldaşlarıŋı bağışladı 
ACT.27.25*ȯnuŋ içỉn ey âdamlar hâtırı hoş tutuŋ zîrâ Allah Teʿâlâya iʿtikâdım var ki baŋa dėnildiḡi gibi vâkiʿ ola 
ACT.27.26*ve bir adaya uğrayacak'ız 
ACT.27.27*Ve on dördüncü gėce geldikde ve Adriyâ Deŋizinde çalkanır iken nısfü'l-leylde gemiciler zann etdiler ki karaya yanaşırlar 
ACT.27.28*ve iskandili indirdiklerinde yiḡirmi kulac buldular ve oradan biraz ilerỉ vardıklarında tekrâr iskandili indirip on beş kulac buldular 
ACT.27.29*ve bir vechile kayalığa uğramamakdan korkmağın kıçdan dört lenger bırakdılar ve sabâha muntazır idiler 
ACT.27.30*ve gemiciler gemiden kaçmağa çalışınca ve güyâ ki gemi başından lengerler bırağalar sandâlı deŋize indirince 
ACT.27.31*Pavlus yüzbaşıya ve ʿaskerlere dėdi ki Eḡer bunlar gemide kalmazlar ise siz halâs bulamazsıŋız 
ACT.27.32*o zamân ʿaskerîler sandâlıŋ iplerini kesip ȯnủ düşürdüler 
ACT.27.33*ve ʿale-'s-seher Pavlus hepsine tenbîh etdi ki taʿâm yeyeler ve dėdi ki Bugün on dördüncü gündür ki aç kaldıŋız ve bir şey ağzıŋıza almayıp beklersiŋiz 
ACT.27.34*ȯnuŋ içỉn size nasîhatim budur ki yemek yeyesiz zîrâ bu halâsıŋıza yarar çünki sizden hîç kimesneniŋ başından bir kıl bile düşmeyecekdir 
ACT.27.35*ve bunủ dėdiḡi gibi etmek aldı ve cümleniŋ huzûrunda Allah Teʿâlâya şükr eyledi ȯndan etmeḡi pâreleyip yemeḡe başladı 
ACT.27.36*ve hepsi hâtırı hoş tutup ȯnlar dahi taʿâm yediler 
ACT.27.37*ve gemide bulunan cümlemiz iki yüz yetmiş altı kişi idik 
ACT.27.38*ȯndan taʿâmdan doydukdan soŋra buğdayı deryâya atmağla gemiyi tahfîf etdiler 
ACT.27.39*Ve gün doğdukda vilâyeti seçemezler idi ammâ bir lîmânlı körfez gördüler ve kâbil olursa gemiyi oraya salmağa murâd etdiler 
ACT.27.40*pes lengerleri her tarafdan kesdikden soŋra gemiyi deŋize saldılar ve dümenleriŋ bağlarını çözüp ve mayistra yelkenini rüzgâra kaldırıp yalıya çekilirler idi 
ACT.27.41*ve iki tarafdan deŋizi olan bir sığıya uğradıklarında gemiyi dokuşdurdular ve geminiŋ başı sığıya sokulmağla kımıldanmayıp durdu kıç ise dalġalarıŋ zorundan ayrılır idi 
ACT.27.42*ve ʿaskerîleriŋ niyyeti idi ki mahbûsları öldüreler tâ kim hîç birisi de yüze yüze çıkıp kaçmaya 
ACT.27.43*ammâ yüzbaşı Pavlusu kurtarmak istemekle ȯnları bu niyyetden menʿ etdi ve emr eyledi ki yüzmek bilenler evvelâ deŋize atılıp ve karaya varıp kurtulalar 
ACT.27.44*ve öbűrler kimi tahtalar üzerinde ve kimi geminiŋ baʿzı pârçalarında çıkalar ve bu vechile oldu ki cümlesi halâs olup karaya yetişdiler ∞ 
ACT.28.1*Ve kurtarıldıkdan soŋra bildiler ki ol adanıŋ adı Malta idi 
ACT.28.2*ve ol cezîreniŋ ahâlîsi bize vâfir riʿâyet eylediler zîrâ yağmur ve sovuk olmağla bir büyük âteş yakıp cümlemizi kabûl eylediler 
ACT.28.3*ve Pavlus vâfir funda devşirip âteş üzerine komağıyla ıssıcakdan bir engerek yılanı çıkıp eline yapışdı 
ACT.28.4*ve adanıŋ ahâlîsi hayvânı elinden asılı gördükde birbirine dėdiler ki bu âdam elbetde kattâldır çünki deŋizden kurtulmuş iken Allahıŋ intikâmı ȯnủ yaşamak komaz 
ACT.28.5*ammâ Pavlus hayvânı âteşe silkip hîç bir zarar görmedi 
ACT.28.6*ahâlî dahi ȯnuŋ şişeceḡine ya aŋsızdan ölü yere düşeceḡine muntazırlar idi ammâ çok zamân bekledikden soŋra ȯŋa zarar dokunmadığını görmekle zannlarından dönüp ilâhdır dėdiler 
ACT.28.7*ve mezkûr adanıŋ başı olan Publius nâm kişiniŋ ol semtlerde çiftliḡi var idi • ol bizi kabûl ėdip üç gün müşfikâne konukladı 
ACT.28.8*ve vâkiʿ oldu ki Publiusuŋ babası sıtmaya ve kan ishâline mübtelâ olup döşekde yatır idi • bunuŋ yanına Pavlus girip ve duʿâ ėderek üzerine ellerini koyup ȯŋa şifâ vėrdi 
ACT.28.9*bu vâkiʿ oldukda ol adada olan ġayrı sâhib-i emrâz kimesneler dahi gelip şifâ bulurlardı 
ACT.28.10*ve ȯnlar dahi bize çok riʿâyet eylediler hem ayrıldığımız zamân bize lâzım olan nesneleriŋ tedârikini gördüler 
ACT.28.11*Ve üç aydan soŋra adada kışlamış ve Sûretü'l-Cevzâ ʿalâmeti olan bir İskenderiye gemisi ile gitdik 
ACT.28.12*ve Sirakusa şehrine vâsıl olup orada üç gün meks eyledik 
ACT.28.13*oradan dolaşarak Recium şehrine geldik ve bir günden soŋra lodos hübub etmekle iki günde Puteoli limânına vâsıl olduk 
ACT.28.14*ve orada karındaşlar bulduk da bize yalvardılar ki ȯnlarıŋ yanında yedi gün kalavız ve ȯndan soŋra Romaya ʿazîmet olundu{k} 
ACT.28.15*ve ol yeriŋ karındaşları bizden haber aldıkda bize istikbâlen tâ Apiusuŋ çârşᵼsına ve Üç Hâna dek geldiler ve Pavlus ȯnları görmekle Allaha şükr ėdip yüreklendi 
ACT.28.16*Ȯndan Romaya vâsıl olduğumuz zamân yüzbaşı mahbûsları cenkçileriŋ baş serdârına teslîm eyledi ammâ Pavlusa izin vėrildi ki kendỉyi bekleyen bir sipâhî ile başkaca ola 
ACT.28.17*ve üç günden soŋra Pavlus Yahûdîleriŋ başılarını çağırdı ve cemʿ olunduğu zamân ȯnlara dėdi ki Ey karındaş âdamlar ben kavme ve babalarımızıŋ ʿâdetlerine muhâlif hîç bir şey etmemiş iken Kuds-i Şerîfde zindâna konulup Rûmîleriŋ ellerine teslîm olundum 
ACT.28.18*ve beni teftîş etdikden soŋra bende katle vâcib nesne bulmadığı içỉn baŋa tahliyeʾ-i sebîl etmek isterlerdi 
ACT.28.19*ammâ Yahûdîler muʿâraza etmekle hevâh-ü-nâhevâh kaysere iddiʿâ eyledim ammâ kavmim üzerine bir şeyʾden şikâyet etmek içỉn deḡil 
ACT.28.20*pes bu husûsdan sizi daʿvet etdim ki sizi göreyim ve siziŋle söyleşeyim zîrâ İsrâʾîl ümîdi içỉn bu zincîrler ile çep çevrede bağlandım 
ACT.28.21*ammâ ȯnlar dėdi ki Biz seniŋ husûsunda Yahûdâ vilâyetinden hîç mektûblar aldık ve gelen karındaşlardan dahi birisi seniŋ içỉn bize bir kemlik nakl ėdip söylemişdir 
ACT.28.22*lakin reʾyiŋi senden istimâʿ etmek isteriz zîrâ bu mezheb hakkında bize maʿlûmdur ki her yerde ȯŋa muʿâraza ėderler 
ACT.28.23*ve bir gün taʿyîn olunup konağına çok kimseler geldiler ol dahi ȯnlara melekût-ullahı beyân ve işhâd ėderdi ve Hazret-i ʿİsânıŋ husûsunu Mûsânıŋ Tevrâtıyla ve enbiyânıŋ kitâblarıyla sabâhdan ahşâma dek istidlâl ėderdi 
ACT.28.24*ve baʿzıları ȯnuŋ dediḡi nesnelere inandılar ammâ baʿzısı dahi inanmadılar 
ACT.28.25*ve birbiriyle nâ-muvâfık olup ayrıldılar • Pavlus ȯnlara bu sözü dėdikden soŋra ki Rûhü'l-Kudüs ecdâdımıza İşʿayâ peyġamberiŋ ağzından hoşca söyleyip 
ACT.28.26*dėdi ki Bu kavme var da ȯŋa de ki siz işideceksiŋiz ammâ aŋlamayasıŋız ve bir-hoş bakacaksıŋız ammâ görmeyesiŋiz 
ACT.28.27*zîrâ bu kavmiŋ kalbi ġalîzdir ve kulaklarıyla ağırca işidirler ve gözleriyle iġmâz ėderler tâ kim gözleri ile görmeyeler ve kulaklar ile işitmeyeler ve kalb ile aŋlamayalar ve rücuʿ etmeyeler ki ben ȯnlara şifâ vėreyim 
ACT.28.28*Ȯnuŋ içỉn maʿlûmuŋuz ola ki bu Allahıŋ halâsı tâʾifelere irsâl olunmuşdur ki ȯnlar diŋleyeceklerdir 
ACT.28.29*ve bu nesleri dėdikden soŋra Yahûdîler gitdiler ve kendỉ kendỉleriŋ arasında çok mübâhese oldu 
ACT.28.30*Pavlus dahi tamâm iki yıl kirâ ile aldığı bir evde durdu ve cümle ȯŋa gelenleri kabûl ėderdi 
ACT.28.31*ve melekût-ullahı vaʿz ėdip Hazret-i ʿİsâ el-Mesîhe dâʾir husûsları bî-pervâ ve bilâ-mâniʿ taʿlîm ėderdi ∞ 
ROM.0.0*Pavlus nâm resûlüŋ Romalılara irsâl eylediḡi risâlesi
ROM.1.1*Hazret-i ʿİsâ el-Mesîhiŋ kulu Pavlus daʿvet olunmuş resûl ve Allah Teʿâlânıŋ İncîlini tebşîr etmek içỉn müferriz 
ROM.1.2*ki ȯnủ Allah evvelden kendỉ enbiyâsı vâsıtasıyla kütüb-i mukaddeslerde vaʿde eylemiş idi 
ROM.1.3*kendỉniŋ Oğlu olan Rabbimiz ʿİsâ el-Mesîhiŋ husûsu içỉn ki beşeriyyet hasebince Dâvûduŋ neslinden olup 
ROM.1.4*Rûhü'l-Kudüs hasebince ölülerden ihyâ olunmasınıŋ sebebi ile kudretden İbn-Ullah beyân olunmuşdur 
ROM.1.5*ki biz ȯndan ʿinâyeti ve risâleti aldık ki ȯnuŋ ism-i şerîfi içỉn cümle ümmetler arasında îmâna itâʿat oluna 
ROM.1.6*ki siz dahi ȯnlarıŋ aralarında Hazret-i ʿİsâ el-Mesîhden medʿuvvlarsıŋız 
ROM.1.7*siz hepiŋiz ki Romada Allah Teʿâlânıŋ mahbûbları ve daʿvet olunmuş mukaddeslersiŋiz • size Babamız Allah Teʿâlâdan ve Hazret-i Rabb ʿİsâ el-Mesîhden ʿinâyet ve selâm olsun 
ROM.1.8*Evvelâ Allah Teʿâlâya Hazret-i ʿİsâ el-Mesîh ile cümleŋiz içỉn şükr ėderim ki îmânıŋız bütün ʿâlemde şâyiʿ olmuşdur 
ROM.1.9*zîrâ ol Cenâb-ı ʿİzzet ki ȯŋa cânım ile kendỉ Oğlunuŋ İncîlini tebşîriyle hizmet ėderim baŋa şâhiddir sizi aŋmadan hîç kalmam 
ROM.1.10*dâʾimâ namâzlarımda duʿâ ėderim ki Allah Teʿâlânıŋ irâdeti ile ʿâkıbet size gelmek baŋa müyesser ola 
ROM.1.11*zîrâ sizi görmeḡe hasretim var tâ ki teʾkîdiŋiz içỉn sizi hibeʾ-i rûhâniyyeden hissedâr eyleyeyim 
ROM.1.12*yaʿnî ki mâbeynimize müşterek olan îmândan ki hem siziŋ hem benimdir araŋızda mütesellî olayım 
ROM.1.13*pes ey karındaşlar ki size pûşîde olmaya ki niçe defʿa size gelmeḡe niyyet eyledim idim tâ ki araŋızda sâʾir tâʾifeler arasında gibi bir mahsûlüm ola ammâ şimdiye dek mâniʿm düşdü 
ROM.1.14*Ben hem Yûnânîlere hem sâʾir tâʾifelere ʿâlimlere ve câhillere borçluyum 
ROM.1.15*pes size dahi ki Romadasıŋız İncîli tebşîr etmeḡe hâzırım 
ROM.1.16*zîrâ Mesîhiŋ beşâretinden utanmam çünki o her îmân ėdene halâs içỉn kudret-ullahdır evvel Yahûdîlere ve soŋra Yûnânîlere 
ROM.1.17*zîrâ ȯnuŋ ile birr-ullah îmândan îmâna keşf olunmuşdur nitekim mastûrdur ki ehl-i birr olan kimesne îmân ile hayy ola 
ROM.1.18*Zîrâ ġazab-ullah âdamlarıŋ her nâpâk ve zulmü üzerine gökden zâhir olur âdamlarıŋ ki zulm ile hakkı alıkorlar 
ROM.1.19*zîrâ Allahıŋ huzûrunda bilinmeḡe kâbil olan nesne ȯnlarda zâhirdir zîrâ Allah Teʿâlâ ȯnủ ȯnlara izhâr eyledi 
ROM.1.20*zîrâ ȯnuŋ görünmez hâssiyyeti yaʿnî ebedî kuvvet ve ilâhiyyeti dünyâ yaradılaldan berỉ musannaʿâtdan maʿlûm olup âşikâre görünür şöyle ki maʿzûr olmayalar 
ROM.1.21*ki Allah Teʿâlâyı bilmekle Allaha lâyık olduğu vechile hamd ve sipâs etmediler belki mübâheselerinde tehâtir etdiler ve ȯnlarıŋ zihinsiz kalbi zülmetde kaldı 
ROM.1.22*biz ʿâlimleriz dėr iken câhiller oldular 
ROM.1.23*zîrâ bî-zevâl Allahıŋ ʿizzeti zevâlli insânıŋ ve kuşlarıŋ ve behâʾimiŋ ve haşerâtıŋ yapılı sûretine tebdîl etdiler 
ROM.1.24*ȯnuŋ içỉn Cenâb-ı Hakk dahi ȯnları göŋülleriniŋ şehevâtı sebebiyle necâsete teslîm eyledi tâ kim aralarında kendỉler cesedlerini tednîs ėdeler 
ROM.1.25*ki Hakk Allahı kizbe döndürdüler ve mahlûka secde ve ʿibâdet ėdip ol Hâlıkı terk etdiler ki ebeden mütebârek olsun âmîn 
ROM.1.26*Ȯnuŋ içỉn dahi ȯnları fazîh heveslere teslîm eyledi zîrâ ȯnlarıŋ ʿavratları dahi tabîʿî tasarrufu nâ-tabîʿî olana tebdîl eylediler 
ROM.1.27*ve kezalik erkekler ʿavratıŋ tabîʿî tasarrufu koyup birbirine şehvet ile muġtelim oldular ve erkek erkek ile fücur ėdip dalâletiŋ cezâsını kemâ-yenbaġî üzerlerine kabûl etdiler 
ROM.1.28*ve nice ki Allah Teʿâlâyı bilmekde iʿtibâr etmediler Allah Teʿâlâ dahi ȯnları bir kabîh ʿakla teslîm eyledi ki nâ-sezâ şeyler işleyeler 
ROM.1.29*her zulümden ve zinâdan ve fücurdan ve tamaʿdan ve şirretden dolu ve hasedden ve katl-i insândan ve şıkâkdan ve mekrden ve sûʾ-i ʿâdetden memlûdurlar 
ROM.1.30*nemmâmlar ve ʿayyâblar ve Allahıŋ ʿadövleri ve şettâmlar ve mağrûrlar ve müftehirler ve kemlik ahdâs ėdenler ve vâlideyne itâʿat etmeyenler 
ROM.1.31*sefîhler ve ʿahid bozanlar ve meveddetsizler ve şefkatsizler ve merhametsizler 
ROM.1.32*şunlar ki bunuŋ gibi nesneleri ėdenler katle vâciblerdir diyẻ Allah Teʿâlânıŋ şerîʿatını bilmekle kendỉler yalıŋız deḡil o nesneleri ėderler belki ġayrılarıŋ etmesine dahi kâʾillerdir ∞ 
ROM.2.1*Pes ey âdam her kim iseŋ ki hükm ėdersin maʿzûr deḡilsin zîrâ ġayrıya hükm etmekle kendỉ üzeriŋe hükm ėdersin çünki hükm ėderken ol nesneleri kendỉŋ ʿamel ėdersin 
ROM.2.2*pes biz biliriz ki Allah Teʿâlânıŋ hükmü ʿadil yüzünden ol kimseler üzerinedir ki bunuŋ gibi şeyler işlerler 
ROM.2.3*ey böyle şeyleri işleyenleriŋ üzerine hükm ėden ve ȯnları kendỉŋ işleyen âdam sanırmısın ki Cenâb-ı Hakkıŋ hükmünden kurtulasın 
ROM.2.4*ya ȯnuŋ lütfunuŋ ve sabrınıŋ ve ġazabda teʾennîsiniŋ ġınâsını hor mu görürsün ve bilmezmisin ki lütf-illâh seni tevbeye daʿvet ėder 
ROM.2.5*Ammâ seniŋ ʿinâdıŋ ve tevbesiz kalbiŋ içỉn kendỉŋe ġazab gününde ve ʿadâletli hükm-ullah zuhûrunda ġazab hazînesin devşirirsin 
ROM.2.6*ol Allah ki herkese kendỉ ʿameline göre cezâ vėrecekdir 
ROM.2.7*yaʿnî ebedî hayâtı şul kimselere ki sâlih ʿamellerde sebât etmekle ʿizzeti ve hürmeti ve ʿadem-i fenâyı ararlar 
ROM.2.8*ammâ şul leccûclere ki hakka diŋlemyip zulme itâʿat ėderler ġayz ve ġazabı vėrecekdir 
ROM.2.9*her kemlik ėden âdamıŋ cânına musîbet ve sıklet hâzırdır evvelâ Yahûdîye ȯndan Yûnânîye 
ROM.2.10*ammâ her íyỉlik ėdene ʿizzet ve hürmet ve selâmet var evvelâ Yahûdîye ȯndan Yûnânîye 
ROM.2.11*zîrâ Allah Teʿâlânıŋ ʿindinde mehâbât yokdur 
ROM.2.12*zîrâ günâhı şerîʿatsız ėdenler şerîʿatsız helâk olalar ve günâhı şerîʿat ile işleyenler şerîʿat ile muʿâkab olurlar 
ROM.2.13*zîrâ Allah Teʿâlânıŋ ʿindinde şerîʿatı diŋleyenler sâdık olmazlar belki şerîʿat ile ʿamel ėdenler musaddak olurlar 
ROM.2.14*ve şerîʿatı olmayan milletler şerîʿata muvâfık nesneleri bi't-tabʿ etdikleri vakitde şerîʿatı olmamağla kendỉ kendỉlerine şerîʿatdırlar 
ROM.2.15*ve gösterirler ki şerîʿatıŋ ʿameli ȯnlarıŋ kalbinde yazılmışdır • ȯnlarıŋ zamîri ȯnlara böyle şehâdet etmekle ve ȯnlarıŋ efkâr-ı muhtelifeleri nevbetle ya tevbîh ya iʿtizâr etmekle 
ROM.2.16*ol günde ki Allah Teʿâlâ Hazret-i ʿİsâ el-Mesîhiŋ vâsıtasıyla beşâretimiŋ sözüne göre âdamlarıŋ esrârına hükm ėdecekdir 
ROM.2.17*İşte saŋa Yahûdî dėrler ve şerîʿata istinâd ėdip Allah ile fahrilenirsin 
ROM.2.18*ve Allahıŋ murâdını bilirsin ve şerîʿatdan müteʿallim olup efdal nesneleri temyîz ėdersin 
ROM.2.19*ve körlere kulağuz ve zulümâtda olanlarıŋ nûru olmak ihtiyâl ėdersin 
ROM.2.20*câhilleriŋ muʿallimi ve oğlancıklarıŋ hocasıyım ve şerîʿatda münderic olan ʿilmiŋ ve hakîkatiŋ sûreti bende var dėrsin 
ROM.2.21*pes sen ki ġayrılara taʿlîm ėdersin kendỉŋe taʿlîm etmezmisin sen ki uğurlamak câʾiz deḡil dėrsin kendỉŋ uğurlarmısın 
ROM.2.22*sen ki zinâ etmeŋ dėrsin zinâ ėdermisin • bütlerden nefret ėdersin ya beyt-ullahdan sirkat ėdermisin 
ROM.2.23*şerîʿat ile tefahhur ėdersin ve şerîʿata taʿaddî ėdip Allah Teʿâlâya şetm ėdermisin 
ROM.2.24*zîrâ siziŋ sebebiŋiz ile tâʾifeler arasında ism-illâha sebb olunur nice ki yazılmışdır 
ROM.2.25*Zîrâ eḡer şerîʿatı ile ʿamel ėderseŋ ihtitân nâfiʿdir ammâ eḡer şerîʿata taʿaddî etdiŋ ise seniŋ hitânıŋ ġulfet olur 
ROM.2.26*bu husûsda eḡer ġulfeliler şerîʿatıŋ ferâʾizini gözedirler ise ȯnlarıŋ ġulfesi hitân yerine geçmez mı 
ROM.2.27*ve eḡer zâtî ġulfeli şerîʿat ile ʿamel ėder ise seniŋ üzeriŋe ki ehl-i kitâb ve hitân iken şerîʿata taʿaddî ėdersin hükm etmez mi 
ROM.2.28*Zîrâ zâhirde Yahûdî olan Yahûdî deḡildir ve etde zâhir olan hitân hitân deḡildir 
ROM.2.29*ammâ Yahûdî oldur ki bâtında Yahûdî ola ve hitân oldur ki kalbde rûh ile ola kitâb ile olmaya • böyle Yahûdîniŋ medhi insânlardan deḡil ammâ Allah Teʿâlâdandır ∞ 
ROM.3.1*İmdi Yahûdîniŋ fazîleti nedir ya hitânıŋ menfaʿati nedir 
ROM.3.2*fâʾidesi her vechile çokdur baş bu ki Kelâm-Ullah ȯnlara emânet konuldu 
ROM.3.3*pes ne diyelim eḡer baʿzıları îmânsız idiler ise ȯnlarıŋ îmânsızlığı Allah Teʿâlânıŋ îmânını ibtâl ėdebilir mi 
ROM.3.4*hâşâ belki Allah Teʿâlâ hakkdır ve her âdam yalancıdır mastûr olduğu üzere ki söylediḡiŋde musaddak ve hükm olunduğuŋda ġâlib olasın 
ROM.3.5*Pes eḡer bizim günâhımız Allah Teʿâlânıŋ ʿadâletini zuhûra getỉrirse ne diyelim taʿzîb ėden Allah Teʿâlâ zâlim mi olur • insân gibi söylerim 
ROM.3.6*hâşâ böyle olsa Allah Teʿâlâ ʿâleme nice hâkim olabilirdi 
ROM.3.7*çünki Allah Teʿâlânıŋ hakkı benim kizbim ile ȯnuŋ ʿizzetine ziyâde izhâr eyledi ben niçỉn günâhkâr gibi müdân olurum 
ROM.3.8*ve niçỉn şerr etmeyelim tâ kim hayr gele nice ki baʿzılar bize iftirâ ėderler ve siz böyle dėrsiŋiz diyẻ bize isnâd ėderler • böyle kimseleriŋ üzerine olan hüküm hakkdır 
ROM.3.9*İmdi ne diyelim fazîletimiz var mı hîç yokdur zîrâ evvelden hem Yahûdîleri hem Yûnânîleri ilzâm eyledik ki ȯnlar cümlesi günâh altındadırlar 
ROM.3.10*mastûr olduğu gibi hîç sâdık yok biri bile yokdur 
ROM.3.11*hîç bir ʿakıl sâhibi yok hîç Allahı arar kimse yokdur 
ROM.3.12*hepsi ʿudûl ėdip hem nâ-sâz oldular íyỉlik ėder yokdur birisi bile yok 
ROM.3.13*ȯnlarıŋ boğazı açık mezâr gibi dilleri ile hîleyi kullandılar dudakları altında sağır yılanlarıŋ zehri var 
ROM.3.14*ȯnlarıŋ ağızı laʿnet ve merâret ile doludur 
ROM.3.15*ayakları kan dökmeḡe tîz ve hâzırdırlar 
ROM.3.16*tarîklerinde meşakkat ve derd var 
ROM.3.17*ve selâmetiŋ tarîkini bilmediler 
ROM.3.18*mahâfet-ullah gözleri öŋünde deḡil 
ROM.3.19*Ve biz biliriz ki şerîʿat her ne söylerse şerîʿata tâbiʿ olanlara söyler tâ ki her ağız münsedd ve cümle ʿâlem Allah Teʿâlânıŋ ʿindinde mülzem ola 
ROM.3.20*zîrâ hîç bir beşer ȯnuŋ huzûrunda şerîʿatıŋ ʿameli ile musaddak olamaz zîrâ şerîʿatdan günâhı bilmek hâsıl olur 
ROM.3.21*Ammâ hâlen şerîʿatsız Allah Teʿâlânıŋ ʿadli zâhirdir ki ȯŋa şerîʿat ve kütüb-i enbiyâ şehâdet ėderler 
ROM.3.22*ve bu Allahıŋ ʿadli Hazret-i ʿİsâ el-Mesîhiŋ îmânı ile cümlemize ve cümle inananlar üzerinedir zîrâ tefâvüt yokdur 
ROM.3.23*zîrâ hepsi günâh eylediler ve Allah Teʿâlânıŋ mecdinden mahrûmdurlar 
ROM.3.24*ve ȯnuŋ ʿinâyetinden Hazret-i ʿİsâ el-Mesîhiŋ fidyesiyle meccânen musaddak olurlar 
ROM.3.25*ki Cenâb-ı Hakk ȯnủ kendỉ kanına îmân getỉrenler içỉn kefâret takdîm eyledi tâ kim mukaddemâ irtikâb olunan günâhları mağfiret etmekle kendỉ ʿadâletini göstere 
ROM.3.26*Allah Teʿâlâ ȯnlara hâzır zamânda kendỉ ʿadâletini göstermek içỉn tahammül ėder tâ kim o kendỉsi sâdık ola ve Hazret-i ʿİsâya îmân getỉreni dahi tasdîk eyleye 
ROM.3.27*Pes fahr kandadır batl olunmuşdur • kanġı şerîʿat ile ʿamellik mi yok ammâ îmânıŋ şerîʿatı ile 
ROM.3.28*pes bundan biliriz ki insân îmân ile Tevrât mûcibince ʿamel etmeksizin müteberrirdir 
ROM.3.29*Allah Teʿâlâ yalıŋız Yahûdîleriŋ midir milletleriŋ dahi deḡilmidir belî sâʾir ümmetleriŋ de Allahıdır 
ROM.3.30*zîrâ Allah Teʿâlâ ehaddir ki îmân ile hitânı ve îmân ile ġulfeyi teberrür eyler 
ROM.3.31*pes îmân ile şerîʿatı ibtâl ėdermiyiz maʿâz-allâh belki şerîʿatı tesbît ėderiz ∞ 
ROM.4.1*Pes ne diyelim babamız İbrâhîm beşeriyyet hasebince neye nâʾil oldu 
ROM.4.2*zîrâ eḡer İbrâhîm ʿamellerden müteberrir oldu ise ȯŋa fahriŋ sebebi var ammâ Allah ʿindinde deḡil 
ROM.4.3*zîrâ kitâb ne dėr İbrâhîm Allah Teʿâlâya îmân getỉrdi de îmânı birr yerine sayıldı 
ROM.4.4*ammâ ʿamel ėdene vėrilen ücret ʿinâyetden sayılmaz belki vücubdan sayılır 
ROM.4.5*ammâ ʿamel etmeksizin ancak fâsıkı teberrür ėdene îmân getỉreniŋ îmânı birr sayılır 
ROM.4.6*nitekim Dâvûd Allah Teʿâlâ ʿamelsizin ebrârdan saydığı ol âdamıŋ tetvîbini beyân ėdip dėr ki 
ROM.4.7*Ne mutlu ȯnlara ki günâhları yarılġandı ve hatâları setr olundu 
ROM.4.8*ne mutlu ol âdama ki Cenâb-ı Hakk ȯŋa günâh saymadı 
ROM.4.9*Pes bu tetvîb yalıŋız ehl-i hitân üzerine mi ya ehl-i ġulfe üzerine de mi düşer zîrâ biz dėriz ki İbrâhîmiŋ îmânı birre haseb olundu 
ROM.4.10*pes ne vechile ȯŋa haseb olundu ehl-i hitân iken mi yohsa ehl-i ġulfede iken mi • ehl-i hitân iken deḡil ammâ ehl-i ġulfe iken 
ROM.4.11*ve {İbrâhîm} hitânıŋ nişânını dahi ehl-i ġulfe iken kabûl etdiḡi îmân birriniŋ hâtemini gibi ahz eyledi tâ kim cümle ehl-i ġulfe olan müʾminleriŋ babası ola ki ȯnlarıŋ îmânı ȯnlara dahi birr sayıla 
ROM.4.12*hem ehl-i hitânıŋ babası da ola yaʿnî ȯnlara ki hem ehl-i hitân olurlar hem babamız İbrâhîmiŋ ehl-i ġulfe iken îmânınıŋ izlerinde gezerler 
ROM.4.13*Zîrâ ʿâlemiŋ vârisi olursun diyẻ İbrâhîme ve ȯnuŋ zürriyyetine vėrilen vaʿde şerîʿat hasebi ile vėrilmedi belki îmânıŋ birr ü takvâsı ile vėrildi 
ROM.4.14*zîrâ ehl-i şerîʿat vâris oldukları takdîrce îmân bâtıl ve ol vaʿde fâʾidesiz olur 
ROM.4.15*zîrâ şerîʿat ġazab getỉrir zîrâ şerîʿat olmadığı yerde taʿaddî ve tecâvüz dahi yokdur 
ROM.4.16*ȯnuŋ içỉn mîrâs ʿinâyetiŋ hasebi ile olmak içỉn îmânıŋ hasebi iledir tâ kim vaʿde cümle zürriyyete bâkî kala yalıŋız ehl-i şerîʿata deḡil belki İbrâhîmiŋ îmânından olanlara dahi ki cümlemiziŋ babasıdır 
ROM.4.17*nitekim mastûrdur ki ben seni çok ümmetlere baba nasb eyledim • Allahıŋ huzûrunda cümlemizin babasıdır ol Allahıŋ huzûrunda ki ȯŋa îmân getỉrdi • ol Allahıŋ ki ölüleri ihyâ ėdip nâ-mevcûd nesneleri mevcûdât gibi çağırır 
ROM.4.18*Ol İbrâhîm ki ümîd sebebi yok iken ümîd ile çok ümmetleriŋ babası olacağını inandı nice ki ȯŋa dėnilmiş idi ki seniŋ zürriyyetiŋ böyle olacakdır 
ROM.4.19*ve îmânda zaʿyıf olmamağla hem kendỉsi takrîben yüz yaşında olsa dahi cesedi meyyit yerine sayılmış hem Sâranıŋ rahminiŋ meytûtetini teʾemmül etmedi 
ROM.4.20*ve bu vaʿdeye ʿadem-i iʿtimâd ile şekk getỉrmedi belki îmân ile mütekavvî olup Allah Teʿâlâya mecd ü senâ eyledi 
ROM.4.21*ve yakînen bildi ki Cenâb-ı Hakk etdiḡi vaʿdeye vefâ etmeḡe kâdirdir 
ROM.4.22*ȯnuŋ içỉn îmânı ȯŋa birr yerine haseb olundu 
ROM.4.23*pes yalıŋız ȯnuŋ içỉn yazılmadı ki ȯŋa haseb olundu 
ROM.4.24*belki bizim içỉn de ki bize dahi haseb olunacakdır bize ki Hazret-i ʿİsâ Rabbimizi ölülerden ihyâ ėdene îmân getỉririz 
ROM.4.25*ol Hazret-i ʿİsâ ki hatâlarımız içỉn ölüme teslîm olundukdan soŋra teberrürümüz içỉn ihyâ olundu ∞ 
ROM.5.1*Pes îmândan müteberrir olmağla Allahıŋ katında selâmımız var Rabbimiz Hazret-i ʿİsâ el-Mesîhiŋ vâsıtasıyla 
ROM.5.2*ol ki bizi îmân ile bu ʿinâyete ki hâlen ȯnuŋla vâsıkız idhâl eyledi ve celâl-ullahıŋ ümîdi ile tefahhur ėderiz 
ROM.5.3*ammâ yalıŋız bunuŋ ile deḡil belki musîbetlerde dahi tefahhur ėderiz zîrâ biliriz ki musîbetleriŋ netîcesi sabırdır 
ROM.5.4*ve sabrıŋ imtihân hem imtihânıŋ ümîd 
ROM.5.5*ve ümîd utandırmaz zîrâ bize vėrilen Rûhü'l-Kudsüŋ vesîlesiyle muhabbet-ullah kalblerimize istifâza eyledi 
ROM.5.6*Zîrâ biz dahi zaʿyıf iken Hazret-i Mesîh mukadder vakitde fâcirler içỉn öldü 
ROM.5.7*zîrâ musaddak içỉn güç ile bir âdam ölür nihâyet sâlih âdam içỉn belki bir kimse ölümü kabûl ėder ola 
ROM.5.8*imdi Allah Teʿâlânıŋ bize derkâr olan muhabbetine delâlet budur ki biz dahi günâhkârlar iken Hazret-i Mesîh bizim yolumuza öldü 
ROM.5.9*Hâlen ki biz ȯnuŋ kanı ile müteberrir olduk ȯnuŋ sebebi ile lâsiyyemmâ ġazabından necât buluruz 
ROM.5.10*zîrâ eḡer biz düşmanlar iken Allah ile Oğlunun mevti sebebinde mütesâlih olduk lâsiyyemmâ mütesâlih iken ȯnuŋ hayâtı ile necât bulsak gerek 
ROM.5.11*ve yalıŋız bu deḡil belki de Rabbimiz ʿİsâ el-Mesîhiŋ vâsıtasıyla Allah Teʿâlâ ile tefahhur ėderiz ki hâlen ȯnuŋ sebebi ile tesâlaha nâʾil olduk 
ROM.5.12*Zîrâ nice ki bir âdamıŋ sebebi ile ʿâleme günâh ve günâh sebebi ile ölüm dâhil oldu yine bu vechile çünki hepsi günâh etdiler hepsine ölüm isâbet eyledi 
ROM.5.13*zîrâ şerîʿat gelinceye dek dünyâda günâh var idi ammâ şerîʿat yoğiken günâh haseb olunmaz 
ROM.5.14*yine de ölüm Âdemden tâ Mûsâya dek saltanat eyledi ol kimselere bile ki Âdemiŋ muʿasîtine beŋzer günâh etmediler ol âdamıŋ ki soŋra geleniŋ nümûnesidir 
ROM.5.15*Ammâ hibet-ullah muʿasît gibi deḡildir zîrâ ki eḡer biriniŋ hatâsı ile çok kimseler öldü ise ol bir insânıŋ yaʿnî ʿİsâ el-Mesîhiŋ ʿinâyetinden olan niʿmet ve hibet-ullah dahi ȯndan ekser kimselere istifâza eyledi 
ROM.5.16*ve hibe ol bir günâhkârıŋ sebebi ile gelen belâ gibi deḡil zîrâ bir hatâ içỉn hüküm berây-ʿukûbetdir ammâ hibe niçe hatâlarıŋ teberrürü içỉndir 
ROM.5.17*zîrâ eḡer bir kişiniŋ hatâsıyla bir kişi ile mevtiŋ tasallut etmesine vesîle oldu ise ʿinâyetiŋ feyzini ve birr ü takvânıŋ hibesini alanlar bir ʿİsâ el-Mesîhiŋ sebebi ile dahi ziyâde hayâtda saltanat süreceklerdir 
ROM.5.18*Pes nice ki bir kişiniŋ hatâsı ile cemîʿ âdamlara hüküm dînünet içỉn geldi ise öyle dahi bir kişiniŋ teberrürü ile cümle âdamlara hayâtıŋ tezkiyesi içỉn hibeʾ-i şâmil olmuşdur 
ROM.5.19*zîrâ nice ki bir âdamıŋ isyânı ile çok âdam günâhkâr oldu ise böyle dahi biriniŋ itâʿati ile çok âdam müteberrir olunalar 
ROM.5.20*Ve şerîʿat ȯnuŋ içỉn duhûl etdi ki hatâ izdiyâd üzere ola ammâ günâh izdiyâd olduğu zamânda ʿinâyet ziyâdesiyle zuhûra gelmişdir 
ROM.5.21*tâ kim günâh mevt ile tasallut etdiḡi gibi böyle ʿinâyet ebedî hayât içỉn birriŋ sebebi ile Rabbimiz ʿİsâ el-Mesîhiŋ vâsıtasıyla tasallut eyleye ∞ 
ROM.6.1*İmdi ne diyelim günâhda kalalım mı tâ ki ʿinâyet izdiyâd bula 
ROM.6.2*maʿâz-allâh biz ki günâhâ mürde olduk şimden soŋra nice ȯnuŋla zinde olabiliriz 
ROM.6.3*bilmezmisiŋiz ki biz ne kadar Hazret-i ʿİsâ el-Mesîh ile müteʿammid olduk ise hepimiz ȯnuŋ mevtinde müteʿammid olduk 
ROM.6.4*pes maʿmûdiyye sebebiyle ȯnuŋla mevte defn olunduk tâ kim Hazret-i Mesîh Babanıŋ celâli ile ölülerden ihyâ olunduğu gibi biz dahi hayât-ı cedîdde süluk ėdeviz 
ROM.6.5*Zîrâ eḡer Mesîh ile ȯnuŋ mevtiniŋ müşâbehesinde ġars olunduk ise tahkîk kezalik ȯnuŋ ihyâ olunmasınıŋ müşâbehesinde dahi ġars olunmalıyız 
ROM.6.6*bunủ bilip ki kadîm âdamımız ȯnuŋla salb olunmuşdur tâ kim günâhıŋ cesedi mahv olunup biz artık günâha hizmet etmeyeviz 
ROM.6.7*zîrâ ölen kişi günâhdan kurtuldu 
ROM.6.8*Pes eḡer Mesîh ile bile öldük ise inanırız ki ȯnuŋla dahi dirileceḡiz 
ROM.6.9*çün biliriz ki Mesîh ölülerden ihyâ olundukdan soŋra artık ölmez ve mevt ȯŋa artık tasallut eylemez 
ROM.6.10*zîrâ ȯnuŋ mevt{in}iŋ husûsu bu ki ancak bir kerre günâha öldü ve ȯnuŋ hayâtıŋ husûsu bu ki Allah Teʿâlâya hayydir 
ROM.6.11*Siz dahi böyle kıyâs eyleyiŋ ki günâha öldüŋüz ve Rabbimiz Hazret-i ʿİsâ ile Allah Teʿâlâya hayysiŋiz 
ROM.6.12*ȯnuŋ içỉn ölümlü cesedleriŋizde günâh şöyle tasallut etmesin ki ȯnuŋ şehevâtlarına inkıyâd ėdesiz 
ROM.6.13*ve aʿzâŋızı zulme âlât olmak içỉn günâha teslîm etmeŋ ammâ kendỉleriŋizi ölülerden ihyâ olunanlar gibi Allaha ʿarz eyleyip aʿzâlarıŋızı birr ü takvâya âlât olmak içỉn Allaha teslîm ėdiŋ 
ROM.6.14*zîrâ günâh size tasallut ėdemez zîrâ şerîʿatıŋ hükmü altında deḡilsiŋiz ammâ ʿinâyetiŋ hükmü altındasıŋız 
ROM.6.15*İmdi ne diyelim şerîʿat altında olmayıp ʿinâyet altında olduğumuz ecilden günâh işleyelim mi hâşâ 
ROM.6.16*bilmezmisiŋiz ki her kime kendỉleriŋizi itâʿat etmek içỉn ʿabîd teslîm ėderseŋiz itâʿat etdiḡiŋiziŋ ʿabîdisiŋiz ya günâhıŋ ölüm içỉn ya itâʿatiŋ birr içỉn 
ROM.6.17*pes Allah Teʿâlâya şükr olsun ki günâhıŋ ʿabîdleri oldukdan soŋra cân ve dilden size teslîm olunduğu üslub üzere taʿlîme itâʿat eylediŋiz 
ROM.6.18*ve günâhdan âzâd olup birr ü takvâya ʿabîd olduŋuz 
ROM.6.19*Tabîʿatıŋızıŋ zaʿafı sebebiyle âdam tarzı üzere söylerim yaʿnî nice ki aʿzâŋızı nâpâkliḡe ve zulme ʿabîdler olmağa teslîm etdiŋiz tâ kim zulm ėdesiz böyle dahi hâlen aʿzâŋızı birre ʿabîdler olmağa teslîm eyleyiŋ 
ROM.6.20*zîrâ siz günâhıŋ ʿabîdleri iken birriŋ cihetinden hürr idiŋiz 
ROM.6.21*pes o zamân ne fâʾideŋiz var idi ol nesnelerden ki hâlen ȯnlar içỉn utanırsıŋız zîrâ ȯnlarıŋ netîcesi ölümdür 
ROM.6.22*ammâ hâlen günâhdan âzâd ve Allaha ʿabîdler olmağla fâʾideŋiz takaddüs ve netîce ebedî hayâtdır 
ROM.6.23*zîrâ günâhıŋ vazâʾifi ölümdür ammâ Allah Teʿâlânıŋ hibesi ebedî hayâtdır Rabbimiz ʿİsâ el-Mesîhiŋ vâsıtasıyla ∞ 
ROM.7.1*Bilmezmisiŋiz ey karındaşlar zîrâ şerîʿatda mâhir olanlara söylerim ki şerîʿat âdama ancak yaşayınca tasallut ėder 
ROM.7.2*meselâ ere münkâd olan ʿavrat şerîʿatıŋ hükmü ile kocanıŋ ʿömrü ber-karâr olunca ȯŋa ʿakd olunmuşdur ammâ koca öldüḡü gibi kocanıŋ hükmünden haliye olur 
ROM.7.3*pes koca yaşar iken ġayrı ere varırsa ȯŋa zâniye dėnile ammâ koca öldüḡü gibi ʿavrat ol hükümden halâs oldu şöyle ki ġayrı kocaya varırsa ȯŋa zâniye dėnilmeye 
ROM.7.4*Böyle siz dahi ey karındaşlar Hazret-i Mesîhiŋ cesedi ile şerîʿatıŋ hükmüne öldüŋüz tâ kim bir Cenâb-ı Hakka mevyedâr olmak içỉn bir ġayrınıŋ yaʿnî ölülerden ihyâ olunanıŋ olasız 
ROM.7.5*zîrâ biz cesedde iken şerîʿat sebebiyle olan günâhlarıŋ hevesleri mevte meyvedâr olmak içỉn aʿzâlarımızda ʿamel ėderler idi 
ROM.7.6*ammâ şimdi bizi mütemessik olan şerîʿata ölmekle ȯndan âzâd olduk tâ kim kitâbıŋ köhneliḡiyle deḡil ve Rûhuŋ yeŋiliḡinde ʿibâdet ėdeviz 
ROM.7.7*Pes ne diyelim şerîʿat günâhmıdır hâşâ belki şerîʿat olmayaydı günâhı bilmezdim zîrâ eḡer şerîʿat iştihâ etme dėmeseydi iştihâ bilmezdim 
ROM.7.8*ammâ günâh ol tenbîhiŋ ʿilleti ile derûnumda her iştihâyı tehyîc eyledi zîrâ şerîʿat olmasa günâh ölüdür 
ROM.7.9*ve bir zamân ben şerîʿatsız diri idim ammâ ol tenbîh geldiḡi gibi günâh ihyâ olundu da ben öldüm 
ROM.7.10*ve vâkiʿ olduğu hayât içỉn olan tenbîh baŋa sebeb-i mevt oldu 
ROM.7.11*zîrâ günâh ol tenbîhiŋ ʿilletiyle beni ıdlâl ėdip ȯnuŋla öldürdü 
ROM.7.12*Pes gerçekden şerîʿat mukaddesdir hem tenbîh mukaddes ve hakk ve hayrdır 
ROM.7.13*imdi íyỉ olan nesne baŋa sebeb-i mevt oldu mu hâşâ belki baŋa sebeb-i mevt olan günâhdır şöyle ki zâhir oldu • ol íyỉ nesneniŋ sebebi ile günâh baŋa ölüm getỉrdi ȯnuŋ içỉn ki tenbîh sebebi ile olan günâh ziyâdesiyle günâhkâr ola 
ROM.7.14*zîrâ biliriz ki şerîʿat rûhânîdir ammâ ben nefsânî olup günâha mahzûʿ olmak içỉn satılmışım 
ROM.7.15*benim işlediḡimi tahsîn etmem zîrâ istediḡimi ʿamel etmem ammâ istikrâh etdiḡimi ʿamel ėderim 
ROM.7.16*pes çünki istediḡimi işlerim şerîʿata kâʾilim ki íyỉdir 
ROM.7.17*böyle iken ben ȯnuŋ fâʿili deḡilim ammâ bende olan günâhdır 
ROM.7.18*zîrâ bilirim ki bende yaʿnî beşeriyyetimde aslâ íyỉlik yokdur zîrâ istemek bende hâzırdır ammâ íyỉliḡi vücuda getỉrmeḡe tâkatim yokdur 
ROM.7.19*zîrâ istediḡim íyỉliḡi etmem ancak istemediḡim kötülüḡü ėderim 
ROM.7.20*pes eḡer istemediḡimi ėdersem artık ben fâʿil deḡilim bende sâkin olan günâh fâʿildir 
ROM.7.21*İmdi ben íyỉlik etmek ister iken bir muhâlif şerîʿat bulurum ki kötülük derûnumda mevcûddur 
ROM.7.22*zîrâ bâtın-ı insâna göre Allahıŋ şerîʿatından hazz ėderim 
ROM.7.23*ammâ aʿzâlarımda bir ġayrı şerîʿat görürüm ki ʿaklımıŋ şerîʿatı ile mücâdele ėder ve beni aʿzâlarımda olan günâhıŋ şerîʿatı altına esîr çeker 
ROM.7.24*ben ne miskîn âdamım • bu ölümüŋ cesedinden beni kim ihrâc ėder 
ROM.7.25*ben Hazret-i ʿİsâ el-Mesîh Rabbimiz ile Allah Teʿâlâya şükr ėderim imdi ben ʿaklıma göre Hazret-i Hakkıŋ şerîʿatına ve beşeriyyetime göre günâhıŋ şerîʿatına ʿabîdim ∞ 
ROM.8.1*Pes hâlen Hazret-i ʿİsâ el-Mesîhiŋ olanlara hîç ʿukûbet yokdur ki cesede icâbeten süluk etmezler ammâ Rûha icâbeten gezerler 
ROM.8.2*zîrâ Hazret-i ʿİsâ el-Mesîhde olan Hayât Rûhunuŋ şerîʿatı beni günâhıŋ ve ölümüŋ şerîʿatından âzâd eyledi 
ROM.8.3*ve şerîʿat beşeriyyetiŋ sebebi ile edâ etmekden ʿâciz iken Allah Teʿâlâ kendỉ Öz Oğlunu günâhıŋ beşeriyyetine beŋzer şeklinde gönderip günâh içỉn beşeriyyetde olan günâhı müdân eyledi 
ROM.8.4*tâ kim şerîʿatıŋ hakkı bizde itmâm oluna ki nefsine uyup gezmeziz ammâ Rûha uyup gezeriz 
ROM.8.5*zîrâ nefse uyanlar nefse müteʿallik nesnelere ihtimâm ėderler ammâ Rûha uyanlar Rûha müteʿallik nesnelere mukayyedlerdir 
ROM.8.6*zîrâ nefsiŋ ihtimâmı ölümdür ammâ Rûhuŋ ihtimâmı hayât ve selâmdır 
ROM.8.7*ve nefsiŋ ihtimâmı Allaha muhâlifdir zîrâ Allahıŋ şerîʿatına itâʿat etmez hem etmeḡe istitâʿati yokdur 
ROM.8.8*ve nefse uyanlar Allah Teʿâlâya makbûl olmaz 
ROM.8.9*Ammâ siz nefsânîler deḡilsiŋiz ammâ rûhânîlersiŋiz • eḡer Allah Teʿâlânıŋ Rûhu sizde sâkin ise ammâ bir kimsede Mesîhiŋ Rûhu yok ise o ȯnuŋ deḡildir 
ROM.8.10*ve Mesîh sizde ise gerçi cesed günâh içỉn ölüdür ammâ Rûh birr içỉn hayydir 
ROM.8.11*ve eḡer Hazret-i Mesîhi ölülerden ihyâ ėdeniŋ Rûhu sizde sâkin ise Hazret-i Mesîhi ölülerden ihyâ ėden siziŋ ölümlü cesedleriŋizi dahi sizde sâkin olan Rûhu vesîlesiyle ihyâ ėdecekdir 
ROM.8.12*Ȯnuŋ içỉn ey karındaşlar biz nefse borçlular deḡiliz ki nefis mûcibince ʿömür süreviz 
ROM.8.13*zîrâ eḡer nefse uyup ʿömür sürecek olursaŋız ölmek gereksiz ammâ eḡer Rûh ile cesediŋ efʿâlini temyît ėderseŋiz dirileceksiz 
ROM.8.14*zîrâ Rûhu ile mühtedî olanlar cümlesi Allah Teʿâlânıŋ oğullarıdır 
ROM.8.15*zîrâ siz tekrâr ʿubûdiyyetiŋ rûhunu korkmak içỉn almadıŋız belki Tebennî Rûhunu aldıŋız ki ȯnuŋ ile Abbâ yaʿnî Baba çağırırız 
ROM.8.16*ol Rûh bizim rûhumuza şehâdet ėder ki biz Allah Teʿâlânıŋ oğullarıyız 
ROM.8.17*ve oğullar isek dahi vârisleriz Allahıŋ vârisleri ve Mesîhiŋ mütevârisleriyiz tâ kim eḡer ȯnuŋla müteʾellim olursak ȯnuŋla bile mütemeccid olavız 
ROM.8.18*Zîrâ yakînen bilirim ki şimdiki zamânıŋ teʾellümleri bize zâhir olacak ʿizzete muʿâdele olunmağa mahall ve müstahakk deḡillerdir 
ROM.8.19*zîrâ ʿâlemiŋ mahlûkâtı Allahıŋ oğullarınıŋ zuhûruna ʿazîm intizâr ile mütevakkıfdır 
ROM.8.20*ki mahlûkât bâtıl nesnelere münkâddır kendỉ irâdetinden deḡil ammâ ȯnları teşhîr ėdeniŋ sebebiyle 
ROM.8.21*bu ümîd ile ki mahlûkât dahi fesâdıŋ kulluğundan âzâd olalar ve Allahıŋ oğullarına olacak mecdiŋ hürriyyetine dâhil olalar 
ROM.8.22*Zîrâ biliriz ki tâ şimdiye dek cümle mahlûkât nâle ėdip zahmet çeker 
ROM.8.23*ve yalıŋız ȯnlar deḡil belki biz kendỉmiz dahi ki Rûhuŋ bekûresi bizdedir biz kendỉmiz kendỉlerimizde nâle ėdip tebennîye ve cesedimiziŋ necâtına mütevakkiʿiz 
ROM.8.24*zîrâ ümîd ile necât bulduk • imdi meʾmûl olunmuş nesne göründükden soŋra ümîd artık deḡildir zîrâ bir kişi gördüḡü şeyʾi niçỉn umar 
ROM.8.25*ve görmediḡimiz nesneniŋ ümîdinde olduğumuz takdîrce ȯŋa sabr ile tevekküʿ ėderiz 
ROM.8.26*kezalik Rûh bizim zaʿaflarımıza müsâʿade ėder zîrâ biz lâyık olduğu vech üzere neniŋ içỉn duʿâ etmek gereḡiz bilmeziz ammâ Rûh kendỉsi takrîr olunmaz âhlar ile bizim içỉn şefâʿat ėder 
ROM.8.27*ve müfettiş ü'l-kulûb rûhuŋ himmetini bilir zîrâ Allahıŋ irâdetine göre mukaddesler içỉn şefâʿat ėder 
ROM.8.28*Pes biliriz ki her nesne Allahı sevenleriŋ ve ȯnuŋ takdîrine göre medʿuvv olanlarıŋ hayrına müsâʿiddir 
ROM.8.29*zîrâ ezelden bildiklerini kendỉ Oğlunuŋ sûretine müteşâbih olmağa takdîr eyledi tâ kim çok karındaşlar arasında eŋ büyük ola 
ROM.8.30*ve evvel mukadderleri dahi daʿvet eyledi ve daʿvet etdiklerini teberrür eyledi ve teberrür eylediklerini temcîd eyledi 
ROM.8.31*Pes bu nesnelere ne diyelim eḡer Allah Teʿâlâ bizim tarafımızda ise bize kim karşᵼ durabilir 
ROM.8.32*ol ki kendỉ Öz Oğluna şefkat etmedi belki ȯnủ cümlemiz içỉn teslîm eyledi ya ȯnuŋla bile cümle eşyâyı nice ihsân etmesin 
ROM.8.33*Allah Teʿâlânıŋ muhtârları üzerine kim şikâyet ėdebilir ȯnları teberrür ėden Allah Teʿâlâdır 
ROM.8.34*üzerlerine kim hükm ėdebilir hem ölen hem ölülerden ihyâ olunan ve Allah Teʿâlânıŋ sağ elinde oturan ve bizim içỉn şefâʿat ėden Hazret-i Mesîhdir 
ROM.8.35*Hazret-i Mesîhiŋ muhabbetinden bizi kim ayırabilir musîbet mi müzâyaka mı ıdtıhâd mı açlık mi ʿuryânlık mı muhâtara mı şemşîr mi 
ROM.8.36*nice ki yazılmışdır ki seniŋ yoluŋa her gün katl olunuruz salhâne koyunlarınıŋ hisâbındayız 
ROM.8.37*ammâ bu cümle nesnelerde bizi seveniŋ yoluna ġâlib oluruz 
ROM.8.38*zîrâ ben tahkîk bilirim ki ne mevt ne hayât ne melâʾike ne saltanatlar ne hükûmetler ne hâzır ne olacak nesneler 
ROM.8.39*ne ʿulüv ne ʿumk ne hîç bir ġayrı mahlûka bizi Rabbimiz Hazret-i ʿİsâ el-Mesîhde olan muhabbet-ullahdan ayıramaz ∞ 
ROM.9.1*Mesîh içỉn hakk söylerim kizb etmem nice ki zamîrim bile baŋa Rûhü'l-Kudüs ile şehâdet ėder 
ROM.9.2*ki ben pek mahzûnum ve kalbimde ġam-ı ġayr-i zâʾil var 
ROM.9.3*çün ben kendỉm Mesîhden münkatıʿ olmak ve karındaşlarım ve beşeriyyet hasebi ile hısım ve akrabâlarım içỉn kendỉmi fedâ etmek isterdim 
ROM.9.4*ki ȯnlar İsrâʾîllilerdir ve tebennî ve ʿizzet ve ʿahidler ve şerîʿat ve Allahıŋ ʿibâdeti ve mevâʿîdi ȯnlarıŋdır 
ROM.9.5*hem babalar ȯnlarıŋdır ve Hazret-i Mesîh beşeriyyet hasebince ȯnlardan çıkmışdır ol ki cümleniŋ üzerine ebeden mütebârek ilâhdır âmîn 
ROM.9.6*Nihâyet öyle deḡildir ki Kelâm-Ullah yere düşmüş ola zîrâ İsrâʾîlden olanlar hepsi İsrâʾîlliler deḡildir 
ROM.9.7*ve İbrâhîmiŋ nesli olmağla hepsi oğullar deḡil ammâ yazılmışdır ki seniŋ nesliŋ İshâkda müsemmâ ola 
ROM.9.8*yaʿnî beşeriyyet hasebince oğul olanlar Allahıŋ oğulları deḡiller ammâ vaʿdeniŋ oğulları nesil sayılır 
ROM.9.9*zîrâ vaʿdeniŋ kelâmı bu idi ki hemân bu mevsimde geleceḡim ve Sâranıŋ bir oğlu olacakdır 
ROM.9.10*ve yalıŋız Sâranıŋ husûsunda deḡil ammâ Rebekkanıŋ husûsunda dahi böyle vâkiʿ oldu ki o bir babamız İshâkdan hâmile oldu 
ROM.9.11*zîrâ ȯnlar dahi doğmazdan ve hayr ü şerr etmezden evvel tâ ki Allah Teʿâlânıŋ takdîri kendỉniŋ ihtiyârına göre sâbit ola efʿâl ile deḡil belki daʿvet ėden ile 
ROM.9.12*Rebekkaya dėnildi ki büyüḡü küçüḡüne hizmet eyleye 
ROM.9.13*nite ki yazılmışdır ki ben Yaʿkûbu sevdim ve ʿĖsâvı sevmedim 
ROM.9.14*Pes ne diyelim Allah Teʿâlânıŋ katında zulüm varmıdır hâşâ 
ROM.9.15*zîrâ o Mûsâya dėr ki kime rahmân isem rahmânım ve kime rahîm isem rahîmim 
ROM.9.16*imdi isteyeniŋ ve saʿy ėdeniŋ elinde deḡil ammâ rahmet ėden Allah Teʿâlânıŋ elindedir 
ROM.9.17*zîrâ kitâb firʿavna dėr ki ȯnuŋ içỉn seni vücuda getỉrdim ki benim kuvvetimi sende göstereyim ve ismim cümle yerde zikr oluna 
ROM.9.18*böyle iken istediḡine rahmet eyler ve istediḡini iksâ ėder 
ROM.9.19*Pes eḡer baŋa diyeceksin ki ya niçỉn dahi melâmet ėder çün ȯnuŋ murâdına kimse karşᵼ koyamaz 
ROM.9.20*ey âdam sen kimsin ki Allah Teʿâlâya karşᵼ söylersin • masnûʿ olan sâniʿine beni niçỉn böyle sanʿ eylediŋ diyebilir mi 
ROM.9.21*çömlekçiniŋ kil üzerine hükmü yokmudur • bir yoğurumdan bir kabı ikrâm içỉn ve bir kabı ihânet içỉn yapa 
ROM.9.22*eḡer Allah Teʿâlâ kendỉ ġazabını göstermek ve kudretini bildirmek istemekle helâke hâzırlanmış ġazabıŋ kablarına sabr-ı ʿazîm ile tahammül ėderse 
ROM.9.23*ʿizzete hâzır etdiḡi ve rahmet kabları üzerine kendỉ ʿizzetiniŋ ġınâsını bildirmek içỉn 
ROM.9.24*ki ȯnları dahi yaʿnî bizi daʿvet eyledi yalıŋız Yahûdîler arasından deḡil belki ümmetler arasından 
ROM.9.25*nitekim Hoşeʿde dahi dėr ki Ben benim olmayan kavme kavmim ve sevgỉli olmayana sevgỉli diyeceḡim 
ROM.9.26*ve vâkiʿ ola ki hemân ol yerde ki ȯnlara benim kavmim deḡilsiŋiz dėnildi idi ȯnlara Hayy Allahıŋ oğulları dėnile 
ROM.9.27*ve İşʿayâ İsrâʾîl hakkında tasrîh ėder ki Eḡerçi İsrâʾîl oğullarınıŋ ʿadedi deryâ kumu kadar ise de yalıŋız bir bakiyyesi halâs bula 
ROM.9.28*zîrâ Allah Teʿâlâ işi ʿadâlet üzere tekmîl ve fasl ėdecekdir ve Cenâb-ı Hakk arz üzerinde fasl olunan işi edâ ėdecekdir 
ROM.9.29*ve İşʿayâ dahi evvelce dėmiş idi ki Eḡer Rabbü'l-ʿÂlemîn bize bir nesil alıkomamış olaydı Sadom ve Ġâmora gibi olur idik 
ROM.9.30*pes ne diyelim birre çalışmayan ümmetler birre nâʾil oldular belki îmândan olan birre 
ROM.9.31*ammâ birriŋ şerîʿatına çalışan İsrâʾîl birriŋ şerîʿatına nâʾil olmadı 
ROM.9.32*niçỉn ȯnuŋ içỉn ki îmân vesîlesiyle deḡil ammâ şerîʿatıŋ efʿâliniŋ vesîlesiyle nâʾil olmağa çalışdılar zîrâ uğrak taşına uğradılar 
ROM.9.33*nite ki mastûrdur ki İşte ben Sihyonda bir uğrak taşı ve bir ʿasret haceri koyayım ammâ ȯŋa îmân getỉren utanmayacakdır ∞ 
ROM.10.1*Ey karındaşlar kalbimiŋ ârzûsu ve İsrâʾîlliler içỉn duʿâsı budur ki halâs olalar 
ROM.10.2*zîrâ ben ȯnlara şâhidim ki Allah Teʿâlâya ġayretleri var ammâ maʿrifetden sâdır deḡildir 
ROM.10.3*zîrâ Allah Teʿâlânıŋ birr ü takvâsını bilmeyip kendỉleriŋ birrini isbât etmeḡe aramağla Allah Teʿâlânıŋ birrine münkâd olmadılar 
ROM.10.4*zîrâ şerîʿatıŋ hâtimesi Mesîhdir tâ ki her inanan müteberrir ola 
ROM.10.5*Zîrâ Mûsâ şerîʿatdan hâsıl olan birr hakkında böyle tahrîr ėder yaʿnî şerîʿatıŋ ferâʾizini ʿamel ėden âdam ȯnlarıŋ ile yaşaya 
ROM.10.6*ammâ îmândan hâsıl olan birr hakkında böyle dėr ki sakın kalbiŋde göḡe kim ʿurûc ėder dėme yaʿnî Hazret-i Mesîhi yukarᵼdan aşağıya çekmek içỉn 
ROM.10.7*ya ġamre kim nüzul ėder dėme yaʿnî Hazret-i Mesîhi ölüler arasından gėrỉ getỉrmek içỉn 
ROM.10.8*ammâ birr ne dėr söz seniŋ yanıŋda ağzıŋda ve yüreḡiŋdedir • tebşîr etdiḡimiz îmânıŋ sözü budur 
ROM.10.9*yaʿnî eḡer ağzıŋ ile Rabb ʿİsâyı ikrâr ėderseŋ ve kalb ile inanırsaŋ ki Cenâb Bârî ȯnủ ölülerden ihyâ eyledi halâs bulasın 
ROM.10.10*zîrâ birr içỉn kalb ile inanılır ve halâs içỉn ağız ile ikrâr olunur 
ROM.10.11*ȯnuŋ içỉn kitâb dėr ki ȯŋa îmân getỉren utandırılmayacakdır 
ROM.10.12*zîrâ Yahûdî ile Yûnânîniŋ farkı yokdur zîrâ cümleniŋ Rabbi birdir ki kendỉye istidʿâ ėden hepsine ġanîdir 
ROM.10.13*zîrâ her kim ism-illâha istidʿâ ėderse halâs bulacakdır 
ROM.10.14*Pes îmân getỉrmedikleri kimseye nice istidʿâ ėdebileler ve işitmediklerine nice îmân getỉreler ve tebşîr olunmayınca nice işideler 
ROM.10.15*ve gönderilmeyince nice tebşîr ėdeler nite ki yazılmışdır ki selâmı tebşîr ėdenleriŋ ayakları ne güzeldir ki hayır tebşîr ėderler 
ROM.10.16*Ammâ cümlesi beşârete itâʿat etmediler zîrâ İşʿayâ dėr ki ya Rabb bizim kelâmımıza kim inandı 
ROM.10.17*pes îmân istimâʿdan ve istimâʿ Kelâm-Ullahdandır 
ROM.10.18*ammâ ben dėrim ki ȯnlar işitmediler mi belî işitdiler zîrâ ȯnlarıŋ savtı bütün yere ve sözleri deryânıŋ tâ soŋ intihâlarına çıkmışdır 
ROM.10.19*ve ben dėrim ki İsrâʾîliŋ dahi haberi yokmu • evvelâ Mûsâ dėr ki Ben sizi ümmet olmayan ümmet ile ġayrete kındırayım ben sizi bir ahmak millet ile ġazaba çekeyim 
ROM.10.20*ve İşʿayâ bî-pervâ dėr ki Beni aramayan kimselerden bulundum beni taleb etmeyenlere zâhir oldum 
ROM.10.21*ammâ İsrâʾîliŋ hakkında dėr ki Ben bütün gün ʿâsî ve muhâlif kavme ellerimi uzatdım ∞ 
ROM.11.1*İmdi ben dėrim ki Allah Teʿâlâ kendỉ kavmini redd etdi mi hâşâ ben dahi Hazret-i İbrâhîmiŋ neslinden ve Benyâmîn sıbtından bir İsrâʾîlliyim 
ROM.11.2*Allah Teʿâlâ evvelden bildiḡi kendỉ kavmini redd etmedi • İlyânıŋ hakkında kitâb ne dėr bilmezmisiŋiz nice İsrâʾîl içỉn Allah Teʿâlâya şikâyet ėdip dėr ki 
ROM.11.3*ya Rabb peyġamberleriŋi öldürdüler ve mezbahlarıŋı yıkdılar ve ben yalıŋız kaldım ve benim cânımı arayorlar 
ROM.11.4*ammâ cevâb-ı ilâhî ȯŋa ne dėr ben kendỉme yedi biŋ âdam alıkodum ki bâʿale diz çökmediler 
ROM.11.5*pes böyle bu zamânda dahi ʿinâyetden nâşî olan ihtiyârına göre bir bakiyye alıkonuldu 
ROM.11.6*ve eḡer ʿinâyetden ise artık ʿamellerden deḡildir ve illâ ʿinâyet ʿinâyet deḡildir ve eḡer ʿamellerden ise artık ʿinâyet deḡildir ve illâ ʿamel ʿamel deḡildir 
ROM.11.7*Bunlarıŋ netîcesi nedir İsrâʾîl taleb etdiḡine nâʾil olmadı ammâ muhtâr olanlar nâʾil oldular ve kalanları görmez oldular 
ROM.11.8*nitekim yazılmışdır ki Allah ȯnlara tâ bugüne dek bir rukâd rûhunu ve görmez gözleri ve işitmez kulakları vėrmişdir 
ROM.11.9*ve Dâvud dėr ki ȯnlarıŋ sofraları ȯnlara kemende ve tuzağa ve maʿserete hem cezâya dönsün 
ROM.11.10*gözleri dumanlansın ki görmeyeler ve ȯnlarıŋ arkası{nı} dâʾimâ münhanî kıl 
ROM.11.11*Pes ben dėrim ki ʿasret etdiler mi ki helâk olalar hâşâ belki ȯnlarıŋ ʿasreti ile tâʾifelere halâs oldu tâ ki ȯnları reşke getỉreler 
ROM.11.12*ve eḡer ȯnlarıŋ ʿasreti dünyânıŋ ġınâsı ve ȯnlarıŋ noksânı tâʾifeleriŋ ġınâsı ise ȯnlarıŋ kemâli ne kadar ziyâde olur 
ROM.11.13*Zîrâ size ki tâʾifelersiŋiz dėrim ki ben tâʾifeleriŋ resûlü olmağla benim hizmetimi taʿzîm ėderim 
ROM.11.14*şâyed ki bir vechile akrabâmı reşke getỉrip ȯnlardan bir kaçını halâs ėde bileyim 
ROM.11.15*zîrâ eḡer ȯnlarıŋ redd olunması ehl-i dünyâya sebeb-i salâh ise ȯnlarıŋ kabûlü ölülerden hayâtdan rücuʿ etmekden ġayrı ne olmak gerekdir 
ROM.11.16*ve eḡer turfânda mukaddes ise bütün mahsûl dahi mukaddesdir ve eḡer kök mukaddes ise dallar dahi mukaddesdir 
ROM.11.17*ve eḡer dallardan baʿzısı kesildi ise ve sen yabânî zeytûn iken ȯnlarıŋ arasına aşlama ve köküŋ ve zeytûnuŋ deseminiŋ berhûru olduŋ ise 
ROM.11.18*dallar üzerine tefahhur eyleme ki eḡer üzerlerine tefahhur ėderseŋ bilesin ki sen kökü haml etmezsin belki kök seni haml ėder 
ROM.11.19*pes diyesin ki dallar ȯnuŋ içỉn kesildi ki ben aşlanayım 
ROM.11.20*íyỉ dėrsin îmânsızlıkları içỉn kesildiler ve sen îmân ile durursun • kalbiŋde mağrûrlanma belki havf eyle 
ROM.11.21*zîrâ eḡer Allah Teʿâlâ zâtî dallara şefkat etmediyse sakın ki saŋa dahi şefkat etmeye 
ROM.11.22*İmdi Allah Teʿâlânıŋ hem sühûletine hem suʿûbetine nazar eyle düşmanlar üzerine suʿûbet ve saŋa suhûlet • eḡer suhûletde müstedâm olursaŋ ve illâ sen dahi münkatıʿ olursun 
ROM.11.23*ve ȯnlar dahi eḡer îmânsızlığa müdâvemet etmezler ise aşlanalar zîrâ Allah Teʿâlâ ȯnları tekrâr aşlamağa kâdirdir 
ROM.11.24*zîrâ eḡer sen zâtından yabânî olan zeytûndan kesilip zâta hilâfen hâss zeytûna aşlandıŋ ise ne kadar ziyâde ȯnlar zâtî dallar âsıl zeytûna aşlansa gerek 
ROM.11.25*Zîrâ ey karındaşlar kendỉ kendỉleriŋizde ʿukalâ geçinmemek içỉn ben istemem ki bu sırr size mahfî ola yaʿnî İsrâʾîliŋ baʿzısına nâ-bînâlık vâkiʿ oldu tâ tâʾifeleriŋ cümlesi girinceye dek 
ROM.11.26*ve bütün İsrâʾîl böyle halâs ola nice ki yazılmışdır ki hallâs Sihyondan gele de benî Yaʿkûbuŋ nifâkını kaldıra 
ROM.11.27*ve ȯnlarıŋ günâhlarını kaldırdığım zamân bu ȯnlara vėrdiḡim ʿahdimdir 
ROM.11.28*Gerçi İncîliŋ hakkında ȯnlar siziŋ sebebiŋiz ile düşmanlardır ammâ ihtiyârıŋ hakkında babalarınıŋ sebebi ile mahbûblardır 
ROM.11.29*zîrâ Allah Teʿâlânıŋ ʿinâyet ve daʿvetleri böyledir ki ȯnlarıŋ içỉn nedâmet çekmeye 
ROM.11.30*zîrâ nice ki siz dahi evvel zamânda Allah Teʿâlâya îmân getỉrmediŋiz ve hâlen bunlarıŋ îmânsızlığıyla rahmete nâʾil olduŋuz 
ROM.11.31*böyle dahi bunlar hâlen îmânsız idiler tâ kim size olan rahmetiŋ vesîlesiyle rahmete nâʾil olalar 
ROM.11.32*zîrâ Allah Teʿâlâ cümlesini îmânsızlık altında kapadı tâ kim cümlesine rahmet eyleye 
ROM.11.33*Ey Allah Teʿâlânıŋ ġınâ ve hikmet ve maʿrifetiniŋ ʿumku ȯnuŋ ahkâmını ibtihâs ve tarîklerini iftihâs etmek ne mümkindir 
ROM.11.34*zîrâ Rabb Teʿâlânıŋ zamîrini kim bildi yâ ȯnuŋ müşîrî kim idi 
ROM.11.35*ya ȯŋa evvel kim bir şey vėrdi ki ʿivazlana 
ROM.11.36*zîrâ cümle eşyâ ȯndan ve ȯnuŋ ucundan ve ȯnuŋ sebebi iledir ȯŋa ebeden mecd olsun âmîn ∞ 
ROM.12.1*İmdi ey karındaşlar Allah Teʿâlânıŋ rahmeti içỉn size yalvarırım ki bedenleriŋizi Allah Teʿâlâya hayy ve mukaddes ve makbûl kurbân içỉn ihdâ eyleyesiz ki siziŋ ʿibâdet-i ʿakliyyeŋiz budur 
ROM.12.2*ve bu dehre teşebbüh eylemeŋ belki ʿaklıŋızıŋ tecdîdi ile şekliŋizi tebdîl eyleyiŋ tâ ki Allah Teʿâlânıŋ murâdı kanġısıdır ve hayr ve makbûl ve kâmil nedir tecribe ėdesiz 
ROM.12.3*Zîrâ baŋa vėrilen ʿinâyete binâʾen araŋızda olanlarıŋ her birine nasîhat ėderim ki lâyık olduğundan ziyâde kendỉleriŋizi zaʿm etmeyesiz belki iʿtidâl ve veraʿ üzere hem Allah Teʿâlânıŋ herkese kısmet etdiḡi îmânıŋ mikdârına göre zaʿm eyleyesiz 
ROM.12.4*zîrâ nice ki bir bedende çok aʿzâmız var ve cümle aʿzânıŋ ʿameli bir deḡildir 
ROM.12.5*böyle dahi biz çok iken Hazret-i Mesîh içỉn bir bedeniz ve her birimiz birbirimiziŋ ʿuzvuyuz 
ROM.12.6*pes bize vėrilen ʿinâyete göre mevâhib-i muhtelifemiz var olmağla nübüvvetimiz var ise îmânıŋ mikdârına göre inbâ ėdelim 
ROM.12.7*hizmetimiz ise hizmete çalışalım muʿallim ise taʿlîme cehd eylesin 
ROM.12.8*ve vâʿiz olan vaʿz etmeḡe saʿy eylesin tevzîʿ ėden inbisât ile riyâset ėden ictihâd ile merhamet ėden beşâşet ile kendỉye lâyık olanı eylesin 
ROM.12.9*Meveddet nifâksız olsun şirretden ikrâh eyleyip hayrâta mültesik oluŋ 
ROM.12.10*karındaş muhabbeti ile birbiriŋize meveddet etmeḡe mâʾil oluŋ • birbiriŋizi ikrâm etmede takaddüm eyleyiŋ 
ROM.12.11*ictihâdda mütekâsil olmaŋ • rûhda coşan ve Rabb Teʿâlâya ʿâbidler oluŋ 
ROM.12.12*ümîdde ferahnâk musîbetde sâbir duʿâda müdâvim 
ROM.12.13*kadîsleriŋ ihtiyâclarına müşârik ve müsâfir kondurmakda mukayyed oluŋ 
ROM.12.14*Sizi ıtrâd ėdenlere hayr duʿâ eyleyiŋ • hayr duʿâ eyleyiŋ dėrim laʿnet okumaŋ 
ROM.12.15*sevinenler ile seviniŋ ve ağlayanlar ile ağlayıŋ 
ROM.12.16*araŋızda yek dil yek cihet oluŋ mağrûr olmaŋ belki tevâzuʿ üzere hareket ėdiŋ ve kendỉleriŋizi ʿâkil tutmaŋ 
ROM.12.17*Kimseye kemlik içỉn kemlik eylemeŋ ve cümle âdamlarıŋ huzûrunda hasenâta mukayyed oluŋ 
ROM.12.18*mümkin ise kâdir olduğuŋuz kadar cümle âdamlar ile salâh üzere geçiniŋ 
ROM.12.19*ey muhibblerim kendỉleriŋize intikâm almaŋ belki ġazaba defʿ eyleyiŋ zîrâ mastûrdur ki Allah Teʿâlâ dėdi ki intikâm almak baŋa düşer ben cezâ vėreceḡim 
ROM.12.20*Pes düşmanıŋ aç ise ȯŋa yemek vėr susar ise içir zîrâ bunủ etmekle ȯnuŋ başına korlar yığacaksın 
ROM.12.21*maġlûb-ı şirret olma ammâ íyỉlik ile kemlik üzerine ġâlib ol ∞ 
ROM.13.1*Her cân ʿâlî saltanatlara inkıyâd eylesin zîrâ bir saltanat yokdur ki Allah Teʿâlâdan olmaya ve ne kadar saltanatlar var ise Allah Teʿâlâdan nasb olunmuşlardır 
ROM.13.2*şöyle ki her kim saltanata muhâlefet ėderse Allahıŋ tertîbine muhâlefet ėder ve muhâlefet ėdenler ʿukûbet çekeler 
ROM.13.3*zîrâ hâkimler hayr ʿamel ėdenlere deḡil ammâ şerr ʿamel ėdenlere korkacakdır pes saltanatdan korkmamak istermisin • hayr ʿamel eyle de ȯndan memdûh olursun 
ROM.13.4*zîrâ hâkim Allah Teʿâlânıŋ seniŋ hayrıŋ içỉn hâdimidir ammâ eḡer şerr ėderseŋ havf eyle zîrâ kılıcı yok yere gíymez ki Allah Teʿâlânıŋ hâdimidir • şerr ėdenden ġazab ile intikâm alır 
ROM.13.5*ȯnuŋ içỉn inkıyâd etmek lâzımdır yalıŋız ġazabdan ötürű deḡil belki zamîr içỉn de 
ROM.13.6*Bu sebebden dahi cizyeyi edâ ėdersiŋiz zîrâ hâkimler Allah Teʿâlânıŋ hâdimleri olmağla dâʾimâ bu hizmete çalışırlar 
ROM.13.7*imdi herkese borcuŋuzu edâ eyleyiŋ harâcı kime harâc-güzârsıŋız gümrüḡü kime gümrük ve havfı kime havf ve ikrâmı kime ikrâm vâcib ise 
ROM.13.8*Kimseye borçlu olmaŋ birbiriŋize muhabbet etmeden ġayrı zîrâ ġayrıyı seven şerîʿatı itmâm eyledi 
ROM.13.9*zîrâ ol vesâyâ yaʿnî zinâ etmeŋ katl etmeŋ hırsızlık etmeŋ yalan şâhidliği etmeŋ tamaʿ etmeŋ ve sâʾir bunlara mümâsil vasiyyetler var ise bu kavilde yaʿnî karîbiŋi kendỉŋ gibi sevesin mündericdir 
ROM.13.10*karîbe olan muhabbet hîç kemlik etmez ȯnuŋ içỉn şerîʿatıŋ itmâmı muhabbetdir 
ROM.13.11*ʿAle-'l-husûs ki fırsatı teʾemmül etmekle bildik ki şimdi uykudan uyanacağımızıŋ sâʿati gelmişdir zîrâ hâlen necâtımız îmân getỉrdiḡimiz zamânda olan necâtdan bize akrebdir 
ROM.13.12*gėce geçdi ve gündüz yaklaşdı pes zulümâtıŋ ʿamellerini bırağalım ve nûruŋ silâhını telebbüs eyleyelim 
ROM.13.13*gündüzde gibi kemâl-i edeb ile gezelim yemek ve sarhoş olmak ile deḡil muzâcaʿât ve şehevât ile deḡil münâkaşa ve hased ile deḡil 
ROM.13.14*ammâ Hazret-i ʿİsâ el-Mesîh ile melbûs oluŋ ve şehevât içỉn nefse mukayyed olmaŋ ∞ 
ROM.14.1*Ve îmânda zaʿyıf olanı lütf ile kabûl eyleyiŋ ammâ mübâhese ve mücâdele etmek içỉn deḡil 
ROM.14.2*biri sanır ki her şeyden yemek câʾizdir ammâ öbűrü ki zaʿyıfdır sebzevât yer 
ROM.14.3*yeyen yemeyeni hor görmesin ve yemeyen yeyen üzerine hükm etmesin zîrâ Allah Teʿâlâ ȯnủ kabûl eyledi 
ROM.14.4*sen kimsin ki ġayrı kimesneniŋ kulu üzerine hükm ėdersin • ister durur ister düşer kendỉ Rabbinedir lakin duracağı mukarrerdir zîrâ Allah Teʿâlâ ȯnủ ikâmet etmeḡe kâdirdir 
ROM.14.5*Âdam var ki bir gün ġayrı günüŋ üzerine tercîh ėder ve âdam var ki hep günleri berâber tutar herkes reʾyine göre iʿtikâd ėde 
ROM.14.6*günlere mukayyed olan ȯnlara Allah içỉn mukayyeddir ve günleri mukayyed olmayan ȯnları Rabb içỉn mukayyed deḡildir • yeyen Rabb içỉn yer de Allah Teʿâlâya şükr ėder ve yemeyen Rabb içỉn yemez de Allah Teʿâlâya şükr ėder 
ROM.14.7*zîrâ bizden kimse kendỉ içỉn yaşamaz ve kendỉ içỉn ölmez 
ROM.14.8*eḡer yaşarsak Rabbe yaşarız ve eḡer ölürsek Rabbe ölürüz pes ister yaşayavız ister öleyiz Rabb Teʿâlânıŋız 
ROM.14.9*Zîrâ Hazret-i Mesîh bunuŋ içỉn vefât etdi ve ihyâ olundu ve tekrâr zinde oldu tâ kim ölüler ve diriler üzerine saltanat eyleye 
ROM.14.10*pes sen niçỉn kendỉ karındaşıŋ üzerine hükm ėdersin ve sen dahi niçỉn karındaşıŋı hor görürsün zîrâ cümlemiz Hazret-i Mesîhiŋ mahkemesine ihzâr olunsak gerek 
ROM.14.11*zîrâ mastûrdur ki Allah Teʿâlâ dėr ki hayâtım hakkı içỉn benim huzûrumda her diz çöke ve her dil Allahı ikrâr ėde 
ROM.14.12*imdi bu vechile bizden herkes kendỉ içỉn Allah Teʿâlâya hisâb vėrecekdir 
ROM.14.13*Ȯnuŋ içỉn artık birbirimiziŋ üzerine hükm etmeyelim belki buŋa hükm ėdiŋ ki karındaşa bir maʿsere ya bir teşekkük vėrmeyesiz 
ROM.14.14*ben bilirim ve Hazret-i ʿİsânıŋ taʿlîmâtı ile müteyakkınım ki hîç bir nesne kendỉ zâtından necîs deḡil ammâ bir şey necîs tutan kimseye necîsdir 
ROM.14.15*ve eḡer karındaşıŋ taʿâm içỉn ġam çekerse artık sen muhabbet ile insilâk etmezsin • ol kimseyi ki ȯnuŋ içỉn Hazret-i Mesîh ölmüşdür kendỉ taʿâmıŋ içỉn helâk etme 
ROM.14.16*Pes hayrıŋıza sebb olunmasın 
ROM.14.17*zîrâ melekût-ullah ekl ü şurb deḡildir ammâ ʿadâlet ve selâmet ve Rûhü'l-Kudüs ile sürurdur 
ROM.14.18*zîrâ bu nesneler ile Hazret-i ʿİsâya itâʿat ėden Allah Teʿâlânıŋ huzûrunda marzî ve âdamlar katında dahi makbûldür 
ROM.14.19*Pes selâmete ve birbirimizi ıslâh etmeḡe saʿy ėdelim 
ROM.14.20*taʿâm içỉn Allah Teʿâlânıŋ ʿamelini hedm etme • gerçi her şey tâhirdir ammâ ʿasret ile yeyen âdam muzırrdır 
ROM.14.21*et yememek ve şarâb içmemek ve şul nesneyi ki karındaşıŋ ȯndan ʿasret ya teşekkük ya zaʿaf çeke etmemek íyỉdir 
ROM.14.22*îmânıŋ var ise kendỉŋde Allahıŋ huzûrunda hıfz eyle • ne mutlu ol âdama ki istihsân ėden şeyde kendỉsiniŋ üzerine hükm etmeye 
ROM.14.23*ammâ şübhede olan yer ise müdândır zîrâ îmân ile yemez pes îmândan olmayan her nesne günâhdır ∞ 
ROM.15.1*İmdi biz ki kavîyiz zaʿyıflarıŋ zaʿafına tahammül ėdip kendỉlerimizi beḡenmemek gereḡiz 
ROM.15.2*bizden herkes karîbini ıslâh ve irşâd içỉn hoşnûd eyleye 
ROM.15.3*zîrâ Hazret-i Mesîh kendỉ rızâsına iltifât etmedi ammâ şettâmlarıŋ şetmi üzerime düşdü diyẻ mastûr olduğu gibi ʿamel etdi 
ROM.15.4*zîrâ evvelden yazılan nesneler bizim taʿlîmimiz içỉn yazılmışlardır tâ kim sabr ile ve kütübüŋ tesliyesiyle ümîdvâr olavız 
ROM.15.5*Pes sabır ve tesliyeniŋ Allahı birbiriŋize Hazret-i ʿİsâ el-Mesîh mûcibince muvâfakat vėre 
ROM.15.6*tâ kim bi'l-ittifâk ağız bir ėdip Allah Teʿâlâya ve Hazret-i ʿİsâ el-Mesîhiŋ Babasına hamd ü senâ ėdesiz 
ROM.15.7*Ȯnuŋ içỉn birbiriŋizi lütf ile kabûl eyleyiŋ nitekim Hazret-i Mesîh dahi bizi Allah Teʿâlânıŋ mecdi içỉn lütf ile kabûl eylemişdir 
ROM.15.8*pes ben dėrim ki Hazret-i ʿİsâ sıdk-ullahı isbât ve babalara olan vaʿdelere vefâ etmek içỉn mahtûn Yahûdîleriŋ hizmetkârı idi 
ROM.15.9*tâʾifeler ise ȯnlar dahi kendỉlere olan rahmeti içỉn Allah Teʿâlâya hamd ü senâ eyleyeler nitekim yazılmışdır ki Ȯnuŋ içỉn ben seni tâʾifeler arasında taʿrîf ve seniŋ ismiŋi terettül ėdeceḡim 
ROM.15.10*ve dahi mastûrdur ki Ey tâʾifeler ȯnuŋ kavmi ile seviniŋ 
ROM.15.11*ve ġayrı yerde kitâb dėr ki Ey cemîʿ tâʾifeler Allaha tesbîh eyleyiŋ ve ey cümle kavimler ȯŋa hamd ü senâ ėdiŋ 
ROM.15.12*ve kezalik İşʿayâ dėr ki Ėssâdan bir asîl çıkacakdır ve tâʾifelere sultân olacak kimesne kalksa gerek ki tâʾifeler ȯŋa ümîd tutalar 
ROM.15.13*Pes ümîdiŋ velîsi Allah sizi îmânda pür sürur ve salâh eylesin tâ kim Rûhü'l-Kudsüŋ kuvveti ile ümîdde efzûn olasız 
ROM.15.14*İmdi ey karındaşlar ben dahi siziŋ hakkıŋızda müteyakkınım ki siz kendỉleriŋizden pür hayr ve her maʿrifetden mümtelî olup birbiriŋize nasîhat etmeḡe kâdirsiŋiz 
ROM.15.15*ammâ ey karındaşlar ben size biraz ictirâ ile yazdım tâ kim Allah Teʿâlâdan baŋa vėrilen ʿinâyetiŋ sebebi ile hâtırıŋıza getỉreyim 
ROM.15.16*ki tâʾifeler içỉn Hazret-i ʿİsâ el-Mesîhiŋ ʿâbidi ve İncîliŋ taʿlîmi içỉn Allah Teʿâlânıŋ hizmetkârıyım tâ kim tâʾifeleriŋ takrîbi Rûhü'l-Kudüs ile mukaddes iken Allah Teʿâlâya makbûl ola 
ROM.15.17*Pes Hazret-i ʿİsâ el-Mesîh ile Allaha müteʿallik olan nesnelerde tefahhurüm var 
ROM.15.18*zîrâ ben bir nesne söylemeḡe ictirâ etmem meḡer Hazret-i Mesîh beni sebeb-i ʿilm ėde ki tâʾifeleri kavlen ve fiʿilen itâʿate çekeyim 
ROM.15.19*âyât ve muʿcizâtıŋ kudreti ve Rûh-Ullahıŋ kuvveti ile şöyle ki Kuds-i Şerîfden ve etrâfında olan yerlerden tâ İllirikun vilâyetine dek Hazret-i Mesîhiŋ tebşîrini tamâm eyledim 
ROM.15.20*bu vechile tebşîr etmeḡe çalışdım ammâ şul Hazret-i Mesîh mezkûr olduğu yerlerde deḡil tâ kim ġayrınıŋ temeli üzerine binâ etmeyem 
ROM.15.21*ammâ mastûr olduğu üzere ki ȯndan haberi olmayanlar ȯnủ göreceklerdir ve peyâmı işitmeyenler ȯnủ aŋlayacaklardır 
ROM.15.22*Bu sebebden dahi niçe kerre size gelmekden menʿ olundum 
ROM.15.23*ammâ hâlen artık bu semtlerde mekânım yok iken ve niçe yıldan berỉ size gelmeḡe iştiyâkım olmağla 
ROM.15.24*İspanyaya varacağım zamânda size geleyim zîrâ ümîdim var ki Romadan ʿubûr ėderken sizi göreyim ve evvel biraz ülfetiŋiz ile muġtenem olduğumdan soŋra sizden tâ oraya murâfakat bulayım 
ROM.15.25*ve hâlen Kuds-i Şerîfe kadîslere hizmet etmek içỉn giderim 
ROM.15.26*zîrâ Makedoniya ve Ahaʾiyye ahâlîsi Kuds-i Şerîfde olan kadîs fukarâsını emvâlinden hissedâr etmeḡe râzı oldular 
ROM.15.27*hem ȯnủ beḡendiler ve dahi ȯnlara borçlulardır zîrâ eḡer bütperestler ȯnlarıŋ rûhâniyâtından hissedâr oldular ise ȯnlar dahi ȯnlara cismâniyâtıŋ hizmetinde bulunmak gereklerdir 
ROM.15.28*bunủ tamâm ėdip ȯnlara bu mahsûlü teslîm etdikden soŋra İspanyaya giderken size uğrarım 
ROM.15.29*pes bilirim ki size geldiḡim zamân Hazret-i Mesîhiŋ tebşîriniŋ dolu bereketiyle geleyim 
ROM.15.30*Ve ey karındaşlar Rabbimiz Hazret-i ʿİsâ el-Mesîh ve Rûhuŋ meveddeti içỉn size yalvarırım ki benim ile Allah katında duʿâlarıŋızda saʿy-i cemîl ėdesiz 
ROM.15.31*tâ kim Yahûdâda olan ʿâsîlerden halâs bulayım ve benim Kuds-i Şerîf içỉn ėdeceḡim hizmet kadîslere makbûl ola 
ROM.15.32*ve size inşâ-allah şenlikle gelip siziŋle istirâhat bulayım 
ROM.15.33*pes selâmetiŋ velîsi Allah cümleŋiziŋ ile olsun âmîn ∞ 
ROM.16.1*Ve size Kenhriye şehrinde vâkiʿ kilîsede hâdime olan kız karındaşımız Febeyi ısmarlarım 
ROM.16.2*ki ȯnủ kadîslere lâyık olan vechile Rabb içỉn kabûl ėdesiz ve ȯŋa her ne kim sizden lâzım olursa müsâʿade ėdesiz zîrâ ol dahi niçelere ve baŋa kendỉme de iʿânet etdi 
ROM.16.3*Hazret-i ʿİsâyı tebşîr etmede yoldaşlarım olan Priskillaya ve Akvilasa selâm eyleyiŋ 
ROM.16.4*ki benim hayâtım içỉn kendỉ boyunlarını meydâna kodular ve ȯnlara yalıŋız ben deḡil belki cümle tâʾifeleriŋ cemâʿatleri dahi minnetdârlardır 
ROM.16.5*ve ȯnlarıŋ evinde cemʿ oluna gelen kilîseye ve Mesîh içỉn Âsyânıŋ mukaddesi olan habîbim Epenitusa selâm eyleyiŋ 
ROM.16.6*ve bizim içỉn çok zahmet çeken Meryeme selâm eyleyiŋ 
ROM.16.7*hısım akrabâm Andronikusa ve Yuniyaya dahi selâm eyleyiŋ ki benim ile zindânda idiler ve ȯnlar havâriyyûn arasında meşhûrlar olup benden evvel Mesîhe inandılar 
ROM.16.8*Hazret-i Rabbde habîbim olan Ampiliyasa selâm eyleyiŋ 
ROM.16.9*Mesîh içỉn ʿamelde yoldaşım olan Urbanusa ve habîbim Istahise selâm eyleyiŋ 
ROM.16.10*Mesîhde mücerreb olan Apellise de selâm eyleyiŋ ve Aristobulusuŋ hânesinden olanlara selâm eyleyiŋ 
ROM.16.11*ve hısmım Herodiyona selâm eyleyiŋ ve Narkissusuŋ hânesinden Rabbe tâbiʿ olanlara dahi selâm eyleyiŋ 
ROM.16.12*Rabb içỉn çalışan İtrifaya ve İtrifosaya selâm eyleyiŋ ve Rabb içỉn çok taʿab çeken habîbe Persise de selâm ėdiŋ 
ROM.16.13*Rabb Teʿâlânıŋ muhtârı Rufusa ve ȯnuŋ hem benim anamıza dahi selâm eyleyiŋ 
ROM.16.14*Asinkritusa ve İfleġona ve Hermasa ve Betrubasa ve Hermesa ve ȯnlarıŋ ile bile olan karındaşlara selâm eyleyiŋ 
ROM.16.15*Filoloġosa ve Yuliyaya ve Nerusa ve ȯnuŋ kız karındaşına ve Olimpasa ve ȯnlarıŋ ile bile olan cümle kadîslere selâm eyleyiŋ 
ROM.16.16*birbiriŋize pâk bûse ile selâm eyleyiŋ • Hazret-i Mesîhiŋ cemâʿatleri size selâm ėderler 
ROM.16.17*Ve ey karındaşlar size yalvarırım ki öḡrendiḡiŋiz taʿlîme hilâfen nizâʿ ve teşekkükler ėdenlerden sakınıp tebâʿüd ėdesiz 
ROM.16.18*zîrâ şul kimseler Rabbimiz Hazret-i ʿİsâ el-Mesîhe hizmet etmezler belki kendỉ karnına hizmet ėderler ve müdâhin ve mütemallık kelâm ile sâde dil olanları ıdlâl ėderler 
ROM.16.19*zîrâ itâʿatiŋiziŋ haberi cümleye yetişmekle siziŋ sebebiŋiz ile sevinirim ve ben dilerim ki hayr nesnelerde ʿâlim ve şerr nesnede ümmîler olasız 
ROM.16.20*ve selâmetiŋ velîsi Allah Teʿâlâ ʿan-karîb Şeytânı ayaklarıŋız altında sahk eyleye • Rabbimiz Hazret-i ʿİsâ el-Mesîhiŋ ʿinâyeti siziŋ ile olsun âmîn 
ROM.16.21*Benim yârdımcım Timoteos ve hısımlarım Lukiyus ve Yason ve Sosipatros size selâm ėderler 
ROM.16.22*ben dahi bu risâleyi yazan Tertius Rabb içỉn size selâm ėderim 
ROM.16.23*benim ve cümle cemâʿatiŋ sâhib-i hânesi Ġayus dahi size selâm ėder ve şehir emîni Erastus ve karındaş İkvartus size selâm ėderler 
ROM.16.24*Rabbimiz Hazret-i ʿİsâ el-Mesîhiŋ ʿinâyeti cümleŋiz ile olsun âmîn 
ROM.16.25*Pes ol Allaha mecd olsun ki sizi tebşîrimle ve Hazret-i ʿİsâ el-Mesîhiŋ mevʿizesiyle tesbît etmeḡe kâdirdir ol sırrıŋ iʿlânı üzere ki niçe dehirden evvel meknûn oldukdan soŋra 
ROM.16.26*hâlen zâhir olup enbiyâ ile ve Ebedî Allâhıŋ emri mûcibince cümle ümmetler arasında beyân olunmuşdur ki ȯnları îmânıŋ itâʿatine getỉre 
ROM.16.27*ol hikmetde müteferrid olan Allaha ebeden Hazret-i ʿİsâ el-Mesîhiŋ vesîlesiyle mecd olsun âmîn ∞ (Korintos nâm şehirden Kenhriye kilîsesiniŋ hâdimesi Febe ile Romalılara gönderilen risâle budur) 
1CO.0.0*Pavlus nâm resûlüŋ Korintos şehriniŋ ahâlîsine irsâl eylediḡi risâleʾ-i ûlâsı
1CO.1.1*Allah Teʿâlânıŋ murâd-ı şerîfi ile Hazret-i ʿİsâ el-Mesîhiŋ resûlü olmağa daʿvet olunmuş Pavlus ve birâder Sostenes 
1CO.1.2*Korintosda olan Allah Teʿâlânıŋ cemâʿatine Hazret-i ʿİsâ el-Mesîhde takdîs olunanlara ve kadîs olmağa medʿuvvlara şul cümle kimesneler ile ki her kanġı yerde ise ȯnlarıŋ ve bizim Rabbimiz Hazret-i ʿİsâ el-Mesîhiŋ ismini istidʿâ ėderler 
1CO.1.3*Pederimiz Allahdan ve Rabb ʿİsâ el-Mesîhden size ʿinâyet ve selâm olsun 
1CO.1.4*Ben dâʾimâ sizden ötürű Hazret-i ʿİsâ el-Mesîhde size vėrilen ʿinâyet-ullah içỉn Taŋrı Teʿâlâya şükr ėderim 
1CO.1.5*zîrâ ȯnuŋla her nesnede her kelâmda ve her ʿilimde ġanî olduŋuz 
1CO.1.6*nitekim Hazret-i ʿİsânıŋ şehâdeti sizde isbât olundu 
1CO.1.7*şöyle ki size bir hibe eksik olmayıp Rabbimiz ʿİsâ el-Mesîhiŋ zuhûruna tevekküʿ ėdersiŋiz 
1CO.1.8*ol ki sizi tâ ʿâkıbete dek müʾeyyed ėde ki Rabbimiz ʿİsâ el-Mesîhiŋ gününde bilâ-levm ü tevbîh olasız 
1CO.1.9*Allah Teʿâlâ sâdıkdır ki sizi kendỉniŋ Oğlu Rabbimiz ʿİsâ el-Mesîhiŋ müşâreketine daʿvet eyledi 
1CO.1.10*Ey karındaşlar Rabbimiz Hazret-i ʿİsâ el-Mesîh ismi içỉn size yalvarırım ki cümleŋiziŋ kelâmı bir ola ve araŋızda şıkâk olmaya belki yek dil ve yek cihet olasız 
1CO.1.11*zîrâ ey karındaşlarım Kilüvânıŋ ashâbından baŋa siziŋ içỉn iʿlâm olundu ki araŋızda münâzaʿalar var 
1CO.1.12*ben dahi bunủ dėrim ki sizden herkes dėr ki ben Pavlusuŋ ve ben Apollosuŋ ve ben Kefâsıŋ ve ben Mesîhiŋim 
1CO.1.13*Mesîh müteferrik oldu mu Pavlus siziŋ içỉn maslûb oldu mu ya siz Pavlusuŋ ismi ile mi müteʿammid olduŋuz 
1CO.1.14*Allah Teʿâlâya şükr ėderim ki sizden İkrispus ve Ġayusdan ġayrı kimseyi taʿmîd etmedim 
1CO.1.15*tâ ki kimse dėmeye ki ben kendỉ ismim ile taʿmîd eyledim 
1CO.1.16*İstefanesiŋ ev halkını dahi taʿmîd eyledim artık bir kimseyi dahi taʿmîd etdim mi bilmem 
1CO.1.17*Zîrâ Hazret-i Mesîh beni taʿmîd etmek içỉn irsâl etmedi illâ tebşîr etmek içỉn hikmet-i kelâm ile deḡil tâ ki Hazret-i Mesîhiŋ çalîpâsı mübattel olmaya 
1CO.1.18*zîrâ çalîpânıŋ husûsunda olan kelâm hâliklere cehâlet gelir ammâ bize ki mütehallisiz kudret-ullahdır 
1CO.1.19*zîrâ yazılmış var ki Ben hekîmleriŋ hikmetini ifnâ ve fehîmleriŋ fehmini ibtâl ėdeyim 
1CO.1.20*kanı hekîm kanı kâtib kanı bu dehriŋ mübâhisi • Allah Teʿâlâ bu ʿâlemiŋ hikmetini cehâlete döndürmedi mi 
1CO.1.21*zîrâ çünki Allahıŋ hikmeti ile ehl-i dünyâ Allah Teʿâlâyı hikmetiŋ vesîlesiyle bilmedi Allah Teʿâlâ beḡendi ki îmân getỉrenleri vaʿazıŋ cehli ile halâs eyleye 
1CO.1.22*zîrâ Yahûdîler âyât isterler ve Yûnânîler hikmet ararlar 
1CO.1.23*ammâ biz maslûb Mesîhi vaʿz ėderiz ki Yahûdîlere maʿseret ve Yûnânîlere cehildir 
1CO.1.24*ammâ daʿvet olunanlara Yahûdîler ya Yûnânîler olsun kuvvet-ullah ve hikmet-ullahdır 
1CO.1.25*zîrâ Allah Teʿâlânıŋ cehli âdamlarıŋ hikmetinden ahkemdir ve Allah Teʿâlânıŋ zaʿafı kuvvet-i nâsdan ekvâdır 
1CO.1.26*Ey karındaşlarım siz daʿvetiŋizi görürsüŋüz ki beşeriyyet hasebince çoğu ʿâkil ve çoğu kuvvetli ve çoğu şerîf deḡilsiŋiz 
1CO.1.27*belki hükemâyı utandırmak içỉn Allah Teʿâlâ ehl-i dünyâya câhil görünen kimesneleri ihtiyâr eyledi ve kavî olanları ihcâl etmek içỉn ehl-i dünyâya zaʿyıf görünenleri ihtiyâr eyledi 
1CO.1.28*ve Allah Teʿâlâ ehl-i dünyâya ednâ görünen ve hîçe sayılan nesneleri ve mevcûdâtı maʿdûm etmek içỉn nâ-mevcûdâtı ihtiyâr eyledi 
1CO.1.29*tâ kim hîç bir beşer ȯnuŋ huzûrunda iftihâr etmeye 
1CO.1.30*pes siz dahi ȯnuŋ sebebiyle Hazret-i ʿİsâ el-Mesîh ilesiŋiz ol ki bizim içỉn Allah Teʿâlâdan hikmet ve birr ve takdîs ve halâs olmuşdur 
1CO.1.31*tâ kim mastûr olduğu gibi tefahhur ėden kişi Rabb Teʿâlâ ile tefahhur eyleye ∞ 
1CO.2.1*Ve ben ey karındaşlar size geldiḡim zamân şehâdet-ullahı iʿlâm etmek içỉn kelâmıŋ ya hikmetiŋ fazîleti ile gelmedim 
1CO.2.2*zîrâ araŋızda Hazret-i ʿİsâ el-Mesîhden yaʿnî maslûb olandan ġayrı nesneyi bilmeḡe niyyet etdim 
1CO.2.3*ve ben yanıŋızda zaʿaf ve ʿazîm bîm ü lerze ile idim 
1CO.2.4*ve benim kelâmım ve vaʿazım hikmet-i insâniyyeniŋ balîğ kelâmıyla deḡil idi ammâ rûhuŋ ve kudretiŋ burhânıyla idi 
1CO.2.5*tâ kim îmânıŋız hikmet-i insâniyyede olmaya belki kudret-i ilâhiyyede ola 
1CO.2.6*Pes biz kâmiller arasında hikmeti tekellüm ėderiz ammâ bu dünyânıŋ hikmetini deḡil ve ne bu dünyâda olan sultânlarıŋ hikmetini ki ȯnlar zâʾil olacaklardır 
1CO.2.7*ammâ sırrda mahfî olmuş hikmet-i ilâhiyyeyi tekellüm ėderiz ki ȯnủ Allah Teʿâlâ ʿizzetimiz içỉn ʿâlemleriŋ tekvîninden evvel takdîr eylemişdir 
1CO.2.8*ve ȯnủ bu dünyânıŋ sultânlarından birisi dahi bilmedi zîrâ eḡer ȯnủ bilseler idi ʿİzzetiŋ Rabbini salb etmezler idi 
1CO.2.9*ammâ mastûr olduğu gibi biz beyân ėderiz Allah Teʿâlânıŋ kendỉyi sevenlere âmâde etdiḡi şeyleri ki ȯnları ne göz görmüşdür ve ne kulak işitmişdir ve ne insânıŋ hâtırına girmişdir 
1CO.2.10*Nihâyet Allah Teʿâlâ bize ȯnủ kendỉ Rûhu ile iʿlân eyledi zîrâ Rûh her şeyʾi Allah Teʿâlânıŋ aġvârını bile tefahhus eyler 
1CO.2.11*zîrâ insânlar arasında insânıŋ nesnelerini insânıŋ derûnunda olan rûhundan ġayrı kim bilir • böyle dahi Allah Teʿâlânıŋ nesnelerini Rûh-Ullahdan ġayrı kimse bilmez 
1CO.2.12*biz ise dünyâ rûhuna deḡil belki Allah Teʿâlâdan olan rûha mâlik olduk ki Allah Teʿâlâdan bize ihsân olunan mevhibâtı bileviz 
1CO.2.13*ki ȯnları hikmet-i insâniyyeden taʿlîm olunan kelâm ile söyleşmeziz ammâ Rûhü'l-Kudüsden taʿlîm olunan kelâm ile rûhâniyyâtı rûhâniyyâta mukâyese etmekle söyleşiriz 
1CO.2.14*pes havyânî insân Rûh-Ullahıŋ nesnelerini taʿakkul ėdemez zîrâ ȯŋa cehil gelir ve ȯnları bilemez zîrâ ki rûh ile hükm olunurlar 
1CO.2.15*ammâ rûhânî kimse her şeyʾe hükûmet ėder ve ȯŋa kimse hükûmet ėdemez 
1CO.2.16*zîrâ Allah Teʿâlânıŋ ʿaklını kim bildi ki ȯŋa taʿlîm vėre ammâ Mesîhiŋ ʿaklı bizdedir ∞ 
1CO.3.1*Pes ben ey karındaşlar size rûhâniyânlara gibi söylemeḡe kâdir deḡil idim ammâ cismânîlere gibi ve Mesîhde dahi tıfıl olanlara gibi söyledim 
1CO.3.2*ben size süd içirdim taʿâm yedirmedim zîrâ hazm etmeḡe dahi kâdir deḡil idiŋiz ve şimdi bile kâdir deḡilsiŋiz 
1CO.3.3*zîrâ dahi cismânîsiŋiz ve mâdemki araŋızda hased ve nizâʿ ve şıkâk vardır cismânî deḡilmisiŋiz ve âdam gibi süluk etmezmisiŋiz 
1CO.3.4*zîrâ eḡer biri dėse ki ben Pavlusluyum ve öbűrü dėse ben Apollosluyum cismânî deḡilmisiŋiz 
1CO.3.5*pes Pavlus kim ve Apollos kim şul huddâmdan ġayrı ki ȯnlarıŋ irşâdı ile herkese Rabb Teʿâlâ ihsân etdiḡi gibi îmân getỉrdiŋiz 
1CO.3.6*ben dikdim Apollos suvardı ammâ Allah Teʿâlâ inmâ eyledi 
1CO.3.7*pes diken ve suvaran bir şey deḡildir ammâ iş inmâ ėden Allahıŋdır 
1CO.3.8*ve diken ve suvaran birdir ve herkes kendỉ emeḡine göre kendỉ ecrini bula 
1CO.3.9*zîrâ biz Allahıŋ işinde işcileriz ve siz Allahıŋ mezraʿası ve Allahıŋ bünyânısıŋız 
1CO.3.10*Allah Teʿâlâ baŋa ihsân etdiḡi lütfundan ben mâhir miʿmâr gibi temel bırakdım ve ġayrı kimse üzerinde binâ ėder pes herkes üzerinde ne şekil binâ ėder baksın 
1CO.3.11*zîrâ ġayrı kimse bir temel bırakmağa kâdir olamaz şul bırakılan temelden ġayrı ki Hazret-i ʿİsâ el-Mesîhdir 
1CO.3.12*ve bir kimse bu temel üzerinde altundan gümüşden ya cevâhirden ya ağacdan ya otlukdan ya kaşşdan yapᵼyı çekerse 
1CO.3.13*herkesiŋ yapᵼsı zâhir olur zîrâ gün ȯnủ keşf ėder çün âteş ile belli olacakdır ve herkesiŋ yapᵼsı ne şekildir âteş imtihân eyleye 
1CO.3.14*eḡer bir kimseniŋ yapdığı yapᵼsı temel üzerinde duracak olursa sevâba nâʾil ola 
1CO.3.15*ve bir kimseniŋ yapᵼsı yanacak olursa zarar çekecekdir ammâ kendỉ âteşden geçen gibi kurtulacakdır 
1CO.3.16*Bilmezmisiŋiz ki heykel-ullahsıŋız ve Rûh-Ullah içiŋizde sâkindir 
1CO.3.17*bir kimse heykel-ullahı bozarsa Allah Teʿâlâ ȯnủ bozacakdır zîrâ heykel-ullah mukaddesdir ol ki sizsiŋiz 
1CO.3.18*kimse kendỉ kendỉyi ıdlâl etmesin • araŋızda bir kimse bu dünyâda hekîm idiḡini zann ėderse ahmak olsun ki soŋra hekîm ola 
1CO.3.19*zîrâ bu dünyânıŋ hikmeti Allah katında hamâkatdir çün mastûrdur ki Hükemâyı kendỉ mekriyle tutan odur 
1CO.3.20*ve bir yerde dahi yazılmışdır ki Allah Teʿâlâ bilir ki hükemânıŋ efkârı bâtıldır 
1CO.3.21*Pes âdamlar ile kimse tefahhur eylemesin zîrâ her şey siziŋdir 
1CO.3.22*gerek Pavlus gerek Apollos gerek Kefâs gerek dünyâ gerek hayât gerek mevt gerek hâzırât gerek müstakbelât hep siziŋdir 
1CO.3.23*ve siz Mesîhiŋsiŋiz Mesîh dahi Allah Teʿâlânıŋdır ∞ 
1CO.4.1*İnsân bizi hemân Mesîhiŋ huddâmı ve esrâr-ullahıŋ vükelâsı kıyâs eylesin 
1CO.4.2*mâbâkî vükelâya vâcib olan budur ki her biri müstakîm buluna 
1CO.4.3*ʿindimde cüzʾî şeydir ki siz ya bir insân baŋa hükm eyleyesiz • kendỉm bile kendỉme hükm ėdemem 
1CO.4.4*zîrâ bir nesnede suçlu idiḡimi zamîrim göstermez ammâ bunuŋla müteberrir deḡilim zîrâ baŋa hükm ėden Rabb Teʿâlâdır 
1CO.4.5*pes vakitden evvel bir şeye hükm etmeŋ tâ Rabb Teʿâlâ gelinceye dek ol ki zulümâtıŋ mahfî olan nesneleri nûra ihzâr ėdip kalbleriŋ efkârlarını zâhir ėdecekdir • o zamân herkes Allah Teʿâlâdan memdûh ola 
1CO.4.6*Pes karındaşlarım ben bu sözü bir tarz temsîl ile siziŋ içỉn kendỉme ve Apollosa teʾvîl eyledim tâ kim bizden öḡrenesiz ki işbu tahrîr olunandan ziyâde kendỉŋizi hekîm zann etmeyesiz ve birbiriŋize zıdd olup tekebbür etmeyesiz 
1CO.4.7*zîrâ seni ġayrılardan kim temyîz ėdebilir ve neŋ var ki almamışsın ve eḡer almış iseŋ niçỉn almamış gibi tefahhur ėdersin 
1CO.4.8*Artık doyduŋuz artık müstaġnî olduŋuz vâsıtamız olmaksızın mülke nâʾil olduŋuz • kēşki mülke nâʾil olmuş olasız tâ kim biz dahi siziŋle saltanat süreviz 
1CO.4.9*zîrâ ben sanırım ki Allah Teʿâlâ bizi ki soŋ resûlleriz ölüme hükm olunmuş âdamlar gibi ibrâz eyledi çünki biz ʿâleme ve meleklere ve insâna muntazır olduk 
1CO.4.10*Biz Hazret-i Mesîhiŋ husûsunda câhilleriz ammâ siz Mesîh ile hıredmendsiŋiz biz zaʿyıf siz kavî siz ʿazîz biz rağbetsiz 
1CO.4.11*şimdiye dek açlık ve susuzluk ve ʿuryânlık çekeriz ve silleler yeriz hem mekân-ı ikâmetimiz yok 
1CO.4.12*ve kendỉ elimiz emeḡiyle zahmet çekeriz şetîm oldukda hayr duʿâ ėderiz ve matrûd oldukda tahammül ėderiz 
1CO.4.13*mezmûm oldukda yalvarırız dünyânıŋ süpüründűsü gibi ve cümleleriŋ künâseti gibi şimdiye dek olduk 
1CO.4.14*Ben bunủ sizi şermşâr etmek içỉn yazmam belki sevgỉli karındaşlarıma gibi nasîhat ėderim 
1CO.4.15*zîrâ tut ki onbiŋ Mesîhî hocalarıŋız olsun ammâ babalarıŋız çok olmaz zîrâ ben sizi Hazret-i ʿİsâ el-Mesîhde İncîliŋ vesîlesiyle tevlîd eyledim 
1CO.4.16*ȯnuŋ içỉn size yalvarırım ki muktedîlerim olasız 
1CO.4.17*bu eclden size Rabbde habîb ve sâdık olan oğlumu Timoteosu gönderdim ki Mesîhiŋ husûsunda olan mezheblerimi her yerde ve her kilîsede taʿlîm etdiḡim gibi hâtırıŋıza getỉre 
1CO.4.18*ve baʿzısı istikbâr eylediler güyâ ki ben size artık gelmeyeceḡim 
1CO.4.19*ammâ inşâ-allâh size tîz gelirim ve o zamân bu müstekbirleriŋ sözlerini deḡil belki kuvvetini bileyim 
1CO.4.20*zîrâ melekût-ullah sözde deḡil belki kuvvetdedir 
1CO.4.21*ne istersiŋiz size deḡnek ile mi geleyim ya muhabbet ve rûhuŋ mülâyemeti ile mi ∞ 
1CO.5.1*Cümleden işidilir ki araŋızda zinâ var ve böyle zinâ ki bütperestler arasında bile aŋılmaz yaʿnî var ki babasınıŋ zevcesini tutar 
1CO.5.2*yine de istikbâr ėdersiŋiz ve bârî ġam çekmediŋiz ki bu işi irtikâb ėden araŋızdan münkatıʿ ola 
1CO.5.3*zîrâ ben cism ile ġâʾib ammâ rûh ile hâzır iken hâzır gibi hükm eyledim ki bunủ bu vechile irtikâb ėden 
1CO.5.4*Rabbimiz Hazret-i ʿİsâ el-Mesîhiŋ ismi ile siz ve benim rûhum cemʿ olundukda Rabbimiz Hazret-i ʿİsâ el-Mesîhiŋ kuvveti ile 
1CO.5.5*ol kimesne cismî helâk olmak içỉn Şeytânıŋ eline vėrile tâ kim Rabb ʿİsânıŋ gününde rûhu halâs ola 
1CO.5.6*iftihârıŋız íyỉ deḡil • bilmezmisiŋiz ki az mâya bütün hamûru mâyalı ėder 
1CO.5.7*pes eski mâyayı siliŋ ki yeŋi hamûr olasız nice ki mâyasızsıŋız zîrâ fıshımız olan el-Mesîh yolumuza kurbân olmuşdur 
1CO.5.8*pes bayrâm ėdelim ammâ eski mâya ile deḡil ve şirret ve fücuruŋ mâyasıyla deḡil belki hulûs ve sadâkatiŋ mâyasızlarıyla 
1CO.5.9*Bir mektûbda size yazdım ki zinâkârlar ile ihtilât etmeyesiz 
1CO.5.10*ammâ matlabım deḡil ki bi'l-külliyye bu dünyânıŋ zinâkârlarıyla ya hasiyleriyle ya ġâsıblar ile ya bütperestleriyle ihtilât etmeyesiz zîrâ lâzım gelirdi ki bu dünyâdan çıkasız 
1CO.5.11*ammâ hâlen size yazarım ki ihtilât etmeyesiz şul kimse ile ki karındaş aŋılıp zânî ya tamaʿkâr ya bütperest ya şettâm ya bekrî ya ġâsıb ola • böyle kimseler ile taʿâm yemeŋiz 
1CO.5.12*zîrâ baŋa ne yarar ki hâricler üzerine hükm ėdem • siz dâhiller üzerine hükm etmezmisiŋiz 
1CO.5.13*Allah Teʿâlâ hâricler üzerine hükm eyler • imdi aralarıŋızdan habîsi ihrâc eyleyiŋ ∞ 
1CO.6.1*Sizden bir kimse cürʾet ėder mi ki bir kimseniŋ bir kimse ile münâzaʿası oldukda mukaddesler öŋünde daʿvâ etmeye de fâcirler öŋünde ėde 
1CO.6.2*bilmezmisiŋiz ki kadîsler ʿâleme hükm ėdeceklerdir ve eḡer ʿâlem sizden mahkûm olursa siz ahkâm-ı suġrâya nâ-müstahakk mısıŋız 
1CO.6.3*bilmez misiŋiz ki biz melâʾikeye hükm etsek gerek kanda ki bu dünyâya müteʿallik nesnelere 
1CO.6.4*pes eḡer bu dünyâya müteʿallik nesneler içỉn tahâkümüŋüz var ise cemâʿatde ednâ olanları mahkemede oturduŋ 
1CO.6.5*sizi utandırmak içỉn söylerim bu yüzden araŋızda hîç bir ʿâkil yokmudur ki karındaşları arasında hükm etmeḡe kâdir ola 
1CO.6.6*illâ karındaş karındaşı ile tahâküm ėder ve bu dahi îmânsızlar öŋünde 
1CO.6.7*pes elbette noksân sizedir ki araŋızda tahâsüm var • bârî niçỉn zulme tahammül etmezsiŋiz • bârî niçỉn zarara râzı deḡilsiŋiz 
1CO.6.8*ammâ siz zulüm ve zarar ėdersiŋiz ve bunủ kime karındaşlara 
1CO.6.9*bilmezmisiŋiz ki zâlimler melekût-ullahı temellük etmezler • hatâ etmeŋ ne ʿâhirler ne bütperestler ne zinâkârlar ne muhannesler ne ġulâmpâreler 
1CO.6.10*ne hırsızlar ne hacîller ne sarhoşlar ne şettâmlar ne ġâsıblar melekût-ullahı temellük eyleyeler 
1CO.6.11*ve bir zamân baʿzıŋız böyle idiŋiz lakin Rabb ʿİsânıŋ ismi ile ve Allah Teʿâlâmızıŋ rûhu ile muġtesel mutahhar ve müteberrer olduŋuz 
1CO.6.12*Her şey baŋa mubâhdır ammâ her şey nâfiʿ deḡildir • her şey baŋa câʾizdir ammâ ben bir şeyiŋ tasallutuna makhûr olamam 
1CO.6.13*taʿâm şikem içỉn ve şikem taʿâm içỉndir ve Allah Teʿâlâ hem bunủ hem ȯnủ ifnâ ėder • cism ise zinâ içỉn deḡil ammâ Rabb içỉn Rabb dahi cism içỉndir 
1CO.6.14*pes Allah Teʿâlâ Rabbi ihyâ etdiḡi gibi bizi de kendỉ kudreti ile ihyâ eyleyecekdir 
1CO.6.15*Bilmezmisiŋiz ki cisimleriŋiz Hazret-i Mesîhiŋ ʿuzuvlarıdır pes Mesîhiŋ ʿuzuvlarını kaldırıp ȯnları rospîniŋ ʿuzuvları ėdeyim mi maʿâz-allâh 
1CO.6.16*bilmezmisiŋiz ki rospî ile iltisâk ėden ȯnuŋla bir cesed olur zîrâ Allah Teʿâlâ dėr ki ikisi de bir lahm olalar 
1CO.6.17*ve Rabbe mültesik olan ȯnuŋla bir rûh olur 
1CO.6.18*zinâdan kaçıŋ • âdamıŋ irtikâb etdiḡi ġayrı her ne günâh olursa cisimden hâricdir ammâ zinâ ėden kendỉ cismine hatâ ėder 
1CO.6.19*bilmezmisiŋiz ki cismiŋiz sizde olan ve Allah Teʿâlâdan size vėrilen Rûhü'l-Kudsüŋ heykelidir ve siz kendỉleriŋiziŋ deḡilsiŋiz 
1CO.6.20*zîrâ siz kıymet ile iştirâ olunduŋuz pes Allah Teʿâlâdan olan cisimleriŋiz ve rûhlarıŋız ile Allah Teʿâlâya hamd ü senâ eyleyiŋ ∞ 
1CO.7.1*Baŋa yazdığıŋız husûslar içỉn dėrim ki er ʿavrata yapışmasa yeḡ idi 
1CO.7.2*ammâ zinâ olmamak içỉn her eriŋ bir ʿavratı ve her ʿavratıŋ bir eri olsun 
1CO.7.3*er ʿavratına vâcib olan muhabbeti etsin ʿavrat dahi ere böyle eylesin 
1CO.7.4*ʿavratıŋ kendỉ bedeni kendỉ hükmünde deḡil belki eriŋ hükmündedir ve kezalik eriŋ kendỉ bedeni kendỉ hükmünde deḡil belki ʿavratıŋ hükmündedir 
1CO.7.5*birbiriŋize mâniʿ olmaŋ illâ ittifâkan bir zamâna dek oruca ve namâza mukayyed olmak içỉn ȯndan tekrâr bile cemʿ oluŋ tâ kim ʿiffetsizliḡiŋiz içỉn Şeytân size iğvâ vėrmeye 
1CO.7.6*bunủ size icâzet gibi söylerim emir gibi söylemem 
1CO.7.7*zîrâ isterim ki her âdam benim gibi olsa ammâ herkesiŋ başka bir dâd-ı Hakkı var kimi şöyle kimi böyle 
1CO.7.8*Mücerredlere ve dullar ise ȯnlara dėrim ki ȯnlara benim gibi geçinmek ȯnlara íyỉdir 
1CO.7.9*ammâ eḡer kendỉlerini zabt etmezler ise evlensinler zîrâ evlenmek yanmakdan evlâdır 
1CO.7.10*ve evlenmişlere buyururum ben deḡil ammâ Rabb buyurur ki ʿavrat kocasından ayrılmaya 
1CO.7.11*ve eḡer ayrıldı ise kocaya varmaya ya yine kocası ile barışa • koca dahi zevcesini boşamasın 
1CO.7.12*Ve ammâ ġayrılara Rabb deḡil ben dėrim ki bir kimseniŋ îmânsız ʿavratı var ise eḡer ȯnuŋla bile geçinmeḡe râzı ise ȯnủ boşamasın 
1CO.7.13*kezalik bir ʿavratıŋ îmânsız kocası olsa ve o ȯnuŋla geçinmeḡe kâʾil ise ȯndan boşanmasın 
1CO.7.14*zîrâ îmânsız koca ʿavrat ile mütetahhirdir ve îmânsız ʿavrat koca ile mütetahhiredir ve illâ evlâdıŋız nâpâk olur ammâ bu yüzden pâklerdir 
1CO.7.15*ve eḡer îmânsız ayrılırsa ayrılsın • bu husûsda karındaş ya kız karındaş kulluğa bağlı deḡildir ammâ Allah Teʿâlâ bizi selâmete daʿvet eyledi 
1CO.7.16*ey ʿavrat sen kocayı halâs ėdeceḡiŋi ne bilirsin ve ey koca sen ʿavratı halâs ėdeceḡiŋi ne bilirsin 
1CO.7.17*Allah Teʿâlâ her birine nice ki kısmet eyledi ise ve nice ki Allah Teʿâlâ ȯnủ daʿvet etdi ise herkes böyle münselik olsun ben dahi cümle cemâʿatlerde böyle ısmarlarım 
1CO.7.18*Bir kimse mahtûn iken îmâna daʿvet olundu mu istiġlâf etmesin • bir kimse aklef iken daʿvet oldu ise ihtitân etmesin 
1CO.7.19*hitân hîç şey deḡil ġulfet dahi hîç şey deḡil saded Allah Teʿâlânıŋ emirlerini hıfz etmekdir 
1CO.7.20*herkes medʿuvv olduğu daʿvetinde kalsın 
1CO.7.21*ʿAbd-i memlûk iken îmâna daʿvet olduŋ mu ġam yeme ammâ kâdir iseŋ hürr olmağa çalış 
1CO.7.22*zîrâ ʿabd-i memlûk iken Rabb içỉn daʿvet olunan kimesne Rabbiŋ ʿatîkidir ve kezalik daʿvet olunan ʿatîk Hazret-i Mesîhiŋ ʿabdidir 
1CO.7.23*kıymet ile iştirâ olunduŋuz insâna ʿabîd olmaŋ 
1CO.7.24*ey karındaşlar herkes neye daʿvet olundu ise Allah katında ȯnuŋla kalsın 
1CO.7.25*Betûliyyet husûsâtı içỉn emr-i rabbânîm yokdur nihâyet Rabbiŋ lütfundan muʿtemed olduğum üzere reʾyimi deyivėreyim 
1CO.7.26*ve zann ėderim ki bu ʿârız-ı zarûret içỉn haslet-i hasenedir • âdama böyle olmak íyỉdir 
1CO.7.27*ʿavrata maʿkûd olduŋ mu talâkı taleb eyleme • ʿavratdan mahlûl olduŋ mu ʿavrata tâlib olma 
1CO.7.28*ve eḡer evlendiŋ ise günâh etmediŋ ve kız dahi kocaya vardı ise günâhkâr olmadı ammâ bu makûle kişiler nefsiŋ belâsını çekeler ben ise size şefkat ėderim 
1CO.7.29*Ve ey karındaşlar çün şimden soŋra dar vakitdir bunủ dėrim ki karısı olan karısı yok gibi ola 
1CO.7.30*ve ağlayanlar ağlamayanlar gibi sevinenler sevinmeyenler gibi satanlar mâlik olmayanlar gibi ola 
1CO.7.31*ve bu dünyâda tasarruf ėden tasarruf etmeyenler gibi ola zîrâ bu dünyânıŋ hâli fenâdır 
1CO.7.32*isterdim ki lâ-kayd olasız • mücerred olan kimesne Rabbiŋ nesnelerine Allah Teʿâlâyı râzı etdirmek içỉn mukayyed olur 
1CO.7.33*ammâ evlenmiş kimesne ʿavratını râzı etdirmek içỉn dünyâ nesnelerine mukayyeddir 
1CO.7.34*ʿavratıŋ ve kızıŋ hâli başkadır • kocaya varmayan Rabbiŋ nesnelerine mukayyeddir tâ kim cisim ve rûh ile kadîse ola ammâ ere varmış ʿavrat kocasını râzı etdirmek içỉn dünyâ nesnelerine mukayyeddir 
1CO.7.35*bunủ siziŋ kendỉ menfaʿatiŋiz içỉn söylerim üzeriŋize kemend atmak içỉn deḡil ammâ ki lâyık ve sezâvâr olduğu üzere teşvîşsiz Rabbe mülâzemet ėdesiz 
1CO.7.36*Ammâ eḡer bir kimse kendỉ kızına ʿayıb zann ėderse ki evlenmeksizin ʿunfuvânını geçire ve böyle olmak lâzım gelirse istediḡi gibi etsin günâh etmez tezevvüc eylesinler 
1CO.7.37*ammâ kalbinde sâbit ʿazm tutan ise zarûreti yok iken ve irâdeti kendỉ hükmünde ise ve bunủ kalbinde niyyet eyledi ise ki ȯnủ kız saklaya íyỉ varır 
1CO.7.38*imdi kızını kocaya vėren íyỉ ėder ve kocaya vėrmeyen dahi íyỉ ėder 
1CO.7.39*ʿavrat kocasınıŋ ʿömrü oldukça şerîʿat ile maʿkûdedir ammâ kocası ölse kanġı kocaya varmak isterse elindedir hemân tek işi Rabb ile olsun 
1CO.7.40*nihâyet benim reʾyim üzere böyle kalırsa dahi mutlu olur ben ise zann ėderim ki bende dahi Rûh-Ullah vardır ∞ 
1CO.8.1*Ve bütlere zebh olunan nesneler içỉn biliriz ki biz hepimiz ehl-i ʿilmiz • ʿilm istikbâr getỉrir muhabbet ise ıslâh ėder 
1CO.8.2*ve eḡer bir kimse ben bilirim diyẻ zann ėderse bilmek lâzım olduğu üslub üzere hîç bir şey bilmez 
1CO.8.3*ammâ bir kimse Allah Teʿâlâyı severse ol kimse ȯŋa maʿlûmdur 
1CO.8.4*İmdi bütlere zebh olunan nesneleri yemeḡiŋ husûsunda biz biliriz ki büt dünyâda bir şey deḡildir ve Allahü Vâhidden ġayrı ilâh yokdur 
1CO.8.5*zîrâ eḡerçi gökde ve yerde ilâh dėdikleri var ise nitekim çok ilâhlar ve efendiler var 
1CO.8.6*velakin bizim ancak bir Allahımız var ve bu şul Babadır ki cümle şeyler ȯndan gelir ve biz dahi ȯnuŋlayız ve bir Rabb yaʿnî Hazret-i ʿİsâ el-Mesîh ki cümle nesne ȯndandır ve biz dahi ȯnuŋ sebebiyleyiz 
1CO.8.7*Ammâ bu ʿilim cümlede mevcûd deḡil belki baʿzılar şimdiye dek bütüŋ niyyeti ile büte zebh olunan gibi nesneleri yerler ve ȯnlarıŋ niyyeti zaʿyıf olmağla müteneccisdir 
1CO.8.8*pes yemek bizi Allah Teʿâlâya takrîb etmez zîrâ yesek de izdiyâd üzere olmazız ve yemesek de noksân üzere olmazız 
1CO.8.9*ammâ sakınıŋ ki bu ihtiyârıŋız zaʿyıflara ʿasret olmaya 
1CO.8.10*zîrâ bir kimse seni ki ehl-i ʿilimsin büthânede sofra-nişîn görürse ol zaʿyıfıŋ ʿakîdesi bütlere zebh olunan nesnelerden yemeḡe mukarrer olmaz mı 
1CO.8.11*ve bu eclden ʿilmiŋ içỉn ol zaʿyıf karındaş helâk olacakdır ki Hazret-i Mesîh ȯnuŋ içỉn ölmüşdür 
1CO.8.12*ve bu vechile karındaşlara günâh etdirip ve ȯnlarıŋ zaʿyıf ʿakîdesini yaralayıp Hazret-i Mesîhe günâh ėdersiŋiz 
1CO.8.13*Bu husûsdan eḡer yemek karındaşıma ʿasret vėrirse ben ebeden et yemeyeyim tâ kim karındaşıma ʿasret vėrmeyem ∞ 
1CO.9.1*Ben resûl deḡilmiyim hürr deḡilmiyim ben Rabbimiz Hazret-i ʿİsâ Mesîhi görmedim mi Rabbde siz benim ʿamelim deḡilmisiŋiz 
1CO.9.2*ġayrıya resûl deḡil isem hele size resûlüm zîrâ siz Rabbde risâletimiŋ hâtemisiŋiz 
1CO.9.3*beni iftihâs ėden kimesnelere ihticâc içỉn söylediḡim budur 
1CO.9.4*yemek ve içmek bize helâl deḡilmidir 
1CO.9.5*bir kız karındaş ʿavrat sâʾir resüller ve Rabbiŋ karındaşları ve Kefâs gibi yanımızda gezdirmek bize helâl deḡilmidir 
1CO.9.6*yohsa hemân baŋa ve Barnâbâsa iş işlememek helâl deḡilmidir 
1CO.9.7*kendỉ ʿulûfesi ile cenge kim çıkar bâğı kim ġars ėder de ȯnuŋ yemişinden yemeye ya sürűyü kim raʿî ėder ki ȯnuŋ südünden içmeye 
1CO.9.8*ben bunủ insân gibi mi söylerim • şerîʿat dahi bu nesneleri dėmez mi 
1CO.9.9*zîrâ Mûsânıŋ şerîʿatında mastûrdur ki hirmen döḡen öküzüŋ ağzını bağlamayasın • Allah Teʿâlâ yalıŋız öküzleri kayırır mı 
1CO.9.10*ya bunủ elbette bizim içỉn söylemez mi • tahkîk bunlar bizim içỉn yazılmışdır zîrâ çift süren ümîd ile sürmek gerek ve hirmen döḡen ümîd ile döḡer ki ümîdinden hissedâr ola 
1CO.9.11*biz size rûhânî nesneler ekdik ise cismânî nesneleriŋizi biçmek çokmudur 
1CO.9.12*eḡer ġayrılar bu üzeriŋize olan hikmetden hissedârlar ise bize dahi ziyâde müstahakk deḡil mi ammâ biz bu hükmü istiʿmâl etmedik belki her şeye tahammül ėderiz ki Mesîhiŋ tebşîrine mâniʿ olmayavız 
1CO.9.13*bilmezmisiŋiz ki mukaddes nesnelerde istihdâm olunanlar heykeliŋ nafakasını yerler ve mezbaha mülâzemet ėdenler mezbah ile hissedârlardır 
1CO.9.14*böyle dahi Rabb Teʿâlâ buyurmuşdur ki İncîli tebşîr ėdenler İncîliŋ sebebi ile maʿâş alalar 
1CO.9.15*ammâ ben bu nesnelerden birini de istiʿmâl etmedim ve dahi bu nesneleri ȯnuŋ içỉn yazmadım ki baŋa böyle ola zîrâ bir kimse tefahhurümü ibtâl etmekden baŋa ölmek evlâdır 
1CO.9.16*zîrâ ben İncîli tebşîr etdiḡimde baŋa tefahhur etmek düşmez zîrâ bu husûsa mecbûrum ve vay baŋa İncîli tebşîr etmezsem 
1CO.9.17*zîrâ bunủ irâdetimle ėdersem sevâbım var ammâ eḡer cebr ile ėdersem yine de vekâlet baŋa ısmarlanmışdır 
1CO.9.18*Pes ne ücretim var budur ki İncîli tebşîr etmekle böyle ėderim ki Hazret-i Mesîhiŋ İncîlini harçsız vaʿz eyleyem ki İncîlde hükmümü isrâf etmem 
1CO.9.19*zîrâ eḡerçi hepsinden harîr isem de kendỉmi hepsine ʿabîd eyledim ki ziyâde kişiler kesb eyleyem 
1CO.9.20*ve Yahûdîlere Yahûdî gibi oldum ki Yahûdîleri kesb ėdeyim ve şerîʿat altında olanlara şerîʿat altında olan gibi oldum ki şerîʿat altında olanları iktisâb ėdeyim 
1CO.9.21*şerîʿatsız olanlara şerîʿatsız olan gibi oldum velakin ben Allah katında şerîʿatsız deḡilim belki Mesîhiŋ şerîʿatınıŋ altındayım tâ kim şerîʿatsız olanlara istifâde eyleyem 
1CO.9.22*zaʿyıflar ile zaʿyıf oldum ki zaʿyıfları kesb ėdeyim hepsine her şey oldum ki hepsinden baʿzısını halâs eyleyem 
1CO.9.23*bunủ İncîl içỉn ėderim ki ȯnda hissedâr olayım 
1CO.9.24*Bilmezmisiŋiz ki meydânda koşu ėdenler hepsi koşu ėderler ammâ öḡüldűyü alan birdir • siz dahi şöyle koşu eyleyiŋ ki öḡüldűyü alasız 
1CO.9.25*ve pehlỉvân olan her şeyden imsâk ėder ve bunlar bir fânî tâc almak içỉn çalışırlar ammâ biz çalışmak gereḡiz ki bir bâkîsini alavız 
1CO.9.26*pes ben böyle koşarım ki nâ-maʿlûm şeyʾe olmaya ve böyle matrakcılık ėderim ki havâyı uramayam 
1CO.9.27*belki bedenime cefâ ėderim ve ȯnủ ʿubûdiyyete çekerim tâ kim bir zamân ġayrılara vaʿz etdikden soŋra kendỉm merdûd olmayam ∞ 
1CO.10.1*Ey karındaşlar size mahfî olmasın ki cemîʿ babalarımız bulut altında idiler ve cümlesi deŋizden ʿubûr etdiler 
1CO.10.2*ve cümlesi bulutda deŋizde Mûsâya munsabıġ oldular 
1CO.10.3*ve cümlesi hemân bir rûhânî taʿâmı yediler 
1CO.10.4*ve cümlesi hemân bir rûhânî şerbet içdiler zîrâ ardlarınca giden rûhânî kayadan içdiler ol kaya ise Mesîh idi 
1CO.10.5*ammâ Allah Teʿâlâ ȯnlarıŋ ekserinden râzı deḡil idi zîrâ beriyyeye düşdüler 
1CO.10.6*ve bu vukûʿ bulmuş nesneler bize ʿibret idiler tâ kim ȯnlar bed nesnelere iştihâ etdikleri gibi biz dahi iştihâ etmeyeviz 
1CO.10.7*ve ȯnlardan baʿzıları gibi bütperestler olmayasız nice ki yazılmışdır ki kavim yemeḡe ve içmeḡe oturdu ȯndan lahv ve luʿba kalkdılar 
1CO.10.8*ve ȯnlardan baʿzıları zinâ etdikleri gibi zinâ etmeyelim ve ȯnlardan bir günde yiḡirmi üç biŋ düşdüler 
1CO.10.9*ve Mesîhi imtihân etmeyelim ȯnlardan baʿzıları imtihân etdikleri gibi ki yılanlardan helâk oldular 
1CO.10.10*ve tedemmür etmeŋ ȯnlardan baʿzıları tedemmür etdikleri gibi ki mühlikden helâk oldular 
1CO.10.11*pes bu cümle nesneler ȯnlara ʿibret idiler ve bize ki âhir zamâna yetişdik nasîhat içỉn yazıldılar 
1CO.10.12*imdi kendỉ kâʾim idiḡini zaʿm ėden düşmekden sakınsın 
1CO.10.13*insânî imtihândan ġayrı imtihân size isâbet etmedi ve Allah Teʿâlâ sâdıkdır ki sizi tâkat getỉrdiḡiŋizden ziyâde imtihân etmeḡe komaz belki imtihân ile bile size mahrec gösterecek ki tahammüle kâdir olasız 
1CO.10.14*ȯnuŋ içỉn ey sevgỉlilerim bütperestlikden firâr eyleyiŋ 
1CO.10.15*ʿukalâya söyler gibi söylerim • siz kendỉleriŋiz dėdiḡime hükm eyleyiŋ 
1CO.10.16*Tebârek etdiḡimiz bereket kâsesi dem-i Mesîhiŋ iştirâki deḡilmidir 
1CO.10.17*zîrâ biz çok iken bir etmek ve bir cesediz zîrâ hepimiz bir etmekden hissedârlarız 
1CO.10.18*beşeriyyet üzere olan İsrâʾîllilere nazar eyleyiŋ • kurbânları yiyenler mezbahıŋ şürekâsı deḡilmidir 
1CO.10.19*Pes ben ne dėrim büt bir şeymidir ya bütlere ʿarz olunan bir nesnemidir 
1CO.10.20*belki dėrim ki ümmetleriŋ zebh etdiḡi şeyler ȯnları Allaha deḡil ammâ şeytâna zebh ėderler siz ise istemem ki şeytân ile iştirâk ėdesiz 
1CO.10.21*siz hem Rabbiŋ kâsesini hem şeytânıŋ kâsesini içemezsiŋiz • siz hem Rabbiŋ sofrasından hem şeytânlarıŋ sofrasından hissedâr olamazsıŋız 
1CO.10.22*Allah Teʿâlâyı ġayrete çekmek istermiyiz ȯndan kuvvetlimiyiz 
1CO.10.23*her şey baŋa mubâhdır ammâ her şey nâfiʿ deḡildir • her şey baŋa câʾizdir ammâ her şey ıslâh etmez 
1CO.10.24*kimesne kendỉniŋ menfaʿatini aramasın belki herkes ġayrı kimesneniŋ menfaʿatini gözetsin 
1CO.10.25*Kassâb hânede her ne ki satılırsa yeyiŋ • ʿakîdeŋiz içỉn hîç tefrîk eylemeŋ 
1CO.10.26*zîrâ arz ve ȯnuŋ dolusu Rabb Teʿâlânıŋdır 
1CO.10.27*îmânsızlardan bir kimse sizi daʿvet ėderse ve siz icâbet ėderseŋiz öŋüŋüze her ne konulursa yeyiŋ • ʿakîdeŋiz içỉn hîç bir nesne sormaŋ 
1CO.10.28*ammâ bir kimse size diyecek olursa ki bütlere zebh olunmuşdur size iʿlâm ėden kimesne ve ʿakîdeŋiz içỉn yemeŋ zîrâ arz ve ȯnuŋ dolusu Rabb Teʿâlânıŋdır 
1CO.10.29*ve ʿakîde dėdiḡim seniŋ kendỉ ʿakîdeŋ içỉn deḡildir belki öbűr kimseniŋ ʿakîdesi içỉndir zîrâ benim hürriyyetim niçỉn ġayrı kimseniŋ ʿakîdesinden mahkûm ola 
1CO.10.30*ve eḡer Allahıŋ fazlıyla taʿâmlardan hissedâr isem niçỉn şükr etdiḡim nesne içỉn sebb olunurum 
1CO.10.31*Pes eḡer yerseŋiz ya içerseŋiz yâhûd bir ġayrı nesne ėderseŋiz hep Allah Teʿâlânıŋ mecdi içỉn eyleyiŋ 
1CO.10.32*hem Yahûdîlere hem Yûnânîlere hem Allahıŋ cemâʿatine ʿasretsiz oluŋ 
1CO.10.33*nice ki ben dahi herkese her şeyde beḡenilip kendỉmiŋ deḡil belki çok kimseleriŋ menfaʿatini ararım tâ kim halâs bulalar ∞ 
1CO.11.1*Benim muktedîlerim oluŋ nice ki ben dahi Hazret-i Mesîhiŋ muktedîsiyim 
1CO.11.2*size medh ėderim ey karındaşlar ki her şeyde hâtırıŋıza getỉrirsiŋiz ve size sipâriş etdiḡim üslub üzere vesâyâmı hıfz ėdersiŋiz 
1CO.11.3*size maʿlûm olsun ki her eriŋ başı Hazret-i Mesîhdir ve ʿavratıŋ başı erdir ve Mesîhiŋ başı Allah Teʿâlâdır 
1CO.11.4*her âdam ki örtülü baş ile namâz kılar ya peyġamberlik ėder kendỉ başına ʿayb çeker 
1CO.11.5*ve her ʿavrat ki açık baş ile namâz kılar ya peyġamberlik ėder kendỉ başına ʿayb çeker zîrâ tırâş dahi olsa hep birdir 
1CO.11.6*eḡer ʿavrat örtünmez ise tırâş dahi olsun ve eḡer ʿavrata kırkılmak ya tırâş olmak ʿayb ise örtünsün 
1CO.11.7*zîrâ âdama başını örtmek düşmez Allah Teʿâlânıŋ sûreti ve ʿizzeti olduğu içỉn ammâ ʿavrat eriŋ ʿizzetidir 
1CO.11.8*zîrâ er ʿavratdan deḡildir belki ʿavrat erdendir 
1CO.11.9*ve dahi er ʿavrat içỉn yaradılmadı belki ʿavrat er içỉn yaradıldı 
1CO.11.10*ȯnuŋ içỉn ʿavrata düşen budur ki melekler içỉn altında olduğu hükmüŋ ʿalâmeti başında ola 
1CO.11.11*nihâyet Rabbiŋ hükmü ile ne er ʿavratsız ne ʿavrat ersiz olur 
1CO.11.12*zîrâ nice ki ʿavrat erden imiş ise er dahi böyle ʿavratdandır her şey ise Allah Teʿâlâdandır 
1CO.11.13*Kendỉleriŋiz hükm eyleyiŋ lâyıkmıdır ki örtünmemiş ʿavrat Allah Teʿâlâya namâz kıla 
1CO.11.14*tabîʿat bile kendỉsi size öḡretmez mi ki ere uzun saçlı olmak ʿayıbdır 
1CO.11.15*ammâ ʿavrata uzun saçlı olmak ziynetdir zîrâ saç ȯŋa örtü içỉn vėrilmişdir 
1CO.11.16*ve eḡer bir kimse münâzaʿa etmek ėderse bilsin ki bizim ve Allah Teʿâlânıŋ cemâʿatiniŋ ʿâdeti böyle deḡildir 
1CO.11.17*Ve ben size bu beyân ėdeceḡim nesnede medh etmem ki hayra cemʿ olmazsıŋız ammâ şerre 
1CO.11.18*evvelâ kilîsede cemʿ olduğuŋuz zamân işidirim ki araŋızda furkalar vardır ve bir azın inanırım 
1CO.11.19*zîrâ araŋızda furka-yı dîn dahi olmak gerek ki muhtâr olanlar zâhir olalar 
1CO.11.20*pes bir yere cemʿ olduğuŋuzda ʿaşâ-yı Rabbânîyi tenâvül etmek içỉn deḡildir 
1CO.11.21*zîrâ herkes ʿaşâsını pėşince yer ve kimi aç kalır ve kimi sarhoş olur 
1CO.11.22*yemeŋiz ve içmeŋiz içỉn evleriŋiz yokmudur yohsa Allahıŋ cemâʿatine tehâvün ėdip bir nesnesi olmayanları utandırırmısıŋız • size ne diyeyim sizi bu husûsda medh ėdeyim mi medh etmem 
1CO.11.23*zîrâ ben ne ki size vėrdim ise Allah Teʿâlâdan ahz eyledim ki Rabbimiz Hazret-i ʿİsâ ele vėrildiḡi gėce etmeḡi aldı 
1CO.11.24*ve şükr etdikden soŋra ȯnủ pâreledi hem dėdi ki Alıŋ yeyiŋ bu benim cesedimdir ki siziŋ içỉn pârelenir • bunủ zikrim içỉn eyleyiŋ 
1CO.11.25*ve kezalik ʿaşâ etdikden soŋra kâseyi alıp dėdi ki Bu kâse kanım ile ʿahd-i cedîddir • her içdiḡiŋiz zamân beni zikr etmek içỉn bunủ eyleyiŋ 
1CO.11.26*zîrâ her bâr ki bu etmekden yeyesiz ve bu kâseden içesiz Rabbiŋ mevtini tâ o gelinceyedek ihbâr ėdersiŋiz 
1CO.11.27*her kim nâ-müstahakk olup bu etmekden yerse ve bu Rabbiŋ kâsesinden içerse Rabbiŋ cesed ve demine suçlu olur 
1CO.11.28*pes insân kendỉ kendỉyi imtihân eylesin de bu etmekden yesin ve bu kâseden içsin 
1CO.11.29*zîrâ nâ-müstahakk olup yiyen ve içen kendỉye dînünet içỉn yer ve içer Rabbiŋ cesedini fark etmediḡi sebebiyle 
1CO.11.30*Bu husûsdan araŋızda çoğu hasta ve marazlıdır ve çoğu uyur 
1CO.11.31*zîrâ kendỉ kendỉlerimizi imtihân etsek ʿukûbet çekmezdik 
1CO.11.32*ammâ bize hükm olunduğu zamân Rabbden müteʾeddeb oluruz tâ kim ehl-i dünyâ ile muʿâkab olmayavız 
1CO.11.33*Pes ey karındaşlarım yemeḡe cemʿ olunduğuŋuz zamân birbiriŋizi bekleyiŋ 
1CO.11.34*bir kimse aç ise evde yesin tâ kim dînünete cemʿ olmayasız • kalan husûslar ise ȯnları size geldiḡim zamân tertîb ėdeceḡim ∞ 
1CO.12.1*Ve mevâhib-i rûhâniyye husûsâtı ey karındaşlar size mahfî ve pûşîde olmasın 
1CO.12.2*siz bütperestler imiş iken ve sevk olunduğuŋuz gibi dilsiz bütleriŋ ardınca cezb olunduğuŋuzu bilirsiŋiz 
1CO.12.3*bu eclden size iʿlâm ėderim ki hîç kimse Rûh-Ullahdan söyleyip diyemez ki ʿİsâ melʿûndur ve hîç kimse ʿİsâya Rabb dėmeḡe kâdir deḡildir meḡer Rûhü'l-Kudüsden diye 
1CO.12.4*ve mevâhibiŋ farkları var ammâ Rûh birdir 
1CO.12.5*hem hizmetleriŋ farkları var ammâ Rabb birdir 
1CO.12.6*ve kezalik ʿamelleriŋ farkları var ammâ cümleniŋ cemîʿlerde ʿâmili bir Allah Teʿâlâdır 
1CO.12.7*Ve herkese Rûhuŋ beyânı menfaʿat içỉn vėrilir 
1CO.12.8*zîrâ birine Rûhü'l-Kudüsden hikmet kelâmı ve bir ġayrıya yine ol Rûhdan ʿilim kelâmı vėrildi 
1CO.12.9*ve bir ġayrıya yine ol Rûhdan îmân ve bir ġayrıya yine ol Rûhdan şifâ mevâhibi 
1CO.12.10*ve bir ġayrıya muʿcizâtıŋ icrâsı ve bir ġayrıya nübüvvet ve bir ġayrıya ervâhıŋ temyîzi ve bir ġayrıya esnâf-ı elsine ve bir ġayrıya lisânlarıŋ tercemesi vėrildi 
1CO.12.11*bu cümle nesneleri ol bir ve yine ol Rûh her birine istediḡi gibi başka başka kısmet ėder 
1CO.12.12*Zîrâ nice ki cisim birdir ve çok ʿuzuvları var yine de ol bir cismiŋ cümle ʿuzuvları eḡerçi çok iseler de bir cisimdir Mesîh dahi böyledir 
1CO.12.13*zîrâ cümlemiz bir Rûhdan bir cisme müteʿammid olduk hem Yahûdîler hem Yûnânîler hem ʿabîdler hem hürrler ve cümlemiz bir Rûhda suvarıldık 
1CO.12.14*zîrâ cisim bir ʿuzuv deḡildir belki çok aʿzâdır 
1CO.12.15*eḡer ayak dėrse ki çün el deḡilim cisimden deḡilim bunuŋ içỉn cisimden deḡilmidir 
1CO.12.16*ve eḡer kulak dėrse ki çün göz deḡilim cisimden deḡilim bunuŋ içỉn cisimden deḡilmidir 
1CO.12.17*eḡer bütün cisim göz olaydı semʿ nerede olurdu ve eḡer bütün semʿ olaydı şemm nerede olurdu 
1CO.12.18*pes Allah Teʿâlâ ʿuzuvlarıŋ her birini istediḡi gibi cisimde vazʿ eyledi 
1CO.12.19*eḡer cümle ʿuzuvlar bir ʿuzuv olsalar idi cisim nerede olurdu 
1CO.12.20*ammâ hâlen eḡerçi ʿuzuvlar çok lakin cesed birdir 
1CO.12.21*pes göz ele dėmez ki sen baŋa lâzım deḡilsin ve kezalik baş ayaklara dėmez ki ben size muhtâc deḡilim 
1CO.12.22*belki cismiŋ ezʿaf görünen aʿzâları dahi ziyâde lâzımlardır 
1CO.12.23*ve cismiŋ hürmeti az görünen aʿzâlarını ziyâde hürmet ile ilbâs ėderiz ve kabîh ü'ş-şekil olan aʿzâlarımıza ziyâde ziynet vėririz 
1CO.12.24*ammâ hüsn ü'ş-şekil olan aʿzâlarımız ȯŋa muhtâc deḡiller zîrâ Allah Teʿâlâ cismi böyle iʿtidâl üzere tertîb eyledi ki eksik olana hürmeti ziyâde vėrdi 
1CO.12.25*tâ kim cisimde muhâlefet olmaya belki aʿzâlar ittifâk üzere bir birine saʿy ėdeler 
1CO.12.26*ve eḡer bir ʿuzuv ağrı çekerse cümle aʿzâlar bile ağrı çekerler ve eḡer bir ʿuzuv hürmetli ise cümle aʿzâlar bile sevinirler 
1CO.12.27*pes siz Mesîhiŋ cismi ve başka başka ʿuzuvlarısıŋız 
1CO.12.28*Ve Allah Teʿâlâ dahi cemâʿatde nasb eyledi evvelâ resûller sâniye nebîler sâlise muʿallimler ȯndan muʿcizât ȯndan mevâhib-i şifâ ve müsâʿadât ve tedâbîr ve envâʿ-i elsine 
1CO.12.29*hep resûller hep nebîler hep muʿallimler midir 
1CO.12.30*(29b) hepsiniŋ muʿcizâtı hepsiniŋ mevâhib-i şifâsı var mı hepsi envâʿ-i elsine söylerler mi hepsi terceme ėdebilirler mi 
1CO.12.31*(30) pes eŋ íyỉ mevâhibleri ġayret ile taleb eyleyiŋ ve ben size bir efdal tarîki dahi göstereceḡim ∞ 
1CO.13.1*Eḡer ben insân ve melâʾikeniŋ lisânları ile söylersem de muhabbetim yok ise bir öten bakıra ya sedâlı santûra dönmüş olurum 
1CO.13.2*ve eḡer nübüvvetim olsa ve cümle esrârı ve cümle ʿilmi aŋlasam ve îmânım kâmil olsa şöyle ki dağları nakl eyleyem muhabbetim yoğise hîç şey deḡilim 
1CO.13.3*ve eḡer fukarâyı itʿâm etmek içỉn cümle mâlımı harc etsem ve bedenimi yakmağa teslîm eylesem muhabbetim yoğise o baŋa hîç fâʾide etmez 
1CO.13.4*Muhabbet ġazabı menʿ ėder ve latîfdir muhabbet hased çekmez ġurûrluk etmez istikbâr dahi etmez 
1CO.13.5*erkânsızlık etmez kendỉ fâʾidesini aramaz darılmaz ve kemlik sanmaz 
1CO.13.6*nâ-hakk işden sevinmez ammâ hakkdan sevinir 
1CO.13.7*her şeye sabr ėder her şeye inanır her şeyi umar her şeye tahammül ėder 
1CO.13.8*muhabbet zevâl bulmaz ammâ nübüvvetler ibtâl olunalar ve lisânlar sâkit olalar ve ʿilim mahv oluna 
1CO.13.9*zîrâ ber-cüzʾî biliriz ve ber-cüzʾî nübüvvet ėderiz 
1CO.13.10*ammâ kemâl geldiḡi zamân ol cüzʾî olan nesne ibtâl oluna 
1CO.13.11*Ben maʿsûm iken maʿsûm gibi söylerdim maʿsûm gibi tasavvur ėderdim maʿsûm gibi fikr ėderdim ammâ büyük âdam olduğumdan soŋra maʿsûm ahlâkini terk eyledim 
1CO.13.12*zîrâ hâlen âyînede gibi ve remz ile görürüz ammâ o zamân müvâcehen göreceḡiz • hâlen ber-cüzʾî bilirim ammâ o zamân bileceḡim nice ki ben bilindim ise 
1CO.13.13*pes bu üç nesneler bâkîdir îmân ümîd ve muhabbet ammâ bunlarıŋ eŋ büyüḡü muhabbetdir ∞ 
1CO.14.1*Muhabbete heves eyleyiŋ ve mevâhib-i rûhâniyyeyi ġayret ile taleb eyleyiŋ ʿale-'l-husûs nübüvvet mevhibini 
1CO.14.2*zîrâ ġarîb lisân ile söyleyen âdamlara söylemez ammâ Allaha çün ȯnủ kimse aŋlamaz ammâ o rûhda esrâr söyler 
1CO.14.3*nübüvvet ėden ise âdamlara irşâd ve tenbîh ve tesellî söyler 
1CO.14.4*ġarîb lisân ile söyleyen kendỉyi irşâd ėder ammâ nübüvvet ėden cemâʿati irşâd ėder 
1CO.14.5*pes ben dilerim ki cümleŋiz lisân-ı muhtelife ile söyleyesiz ammâ dahi ziyâde dilerim ki nübüvvet ėdesiz zîrâ nübüvvet ėden elsineʾ-i muhtelife ile söyleyenden aʿzamdır meḡer terceme eyleye ki cemâʿat irşâdı ala 
1CO.14.6*hâlen ey karındaşlar ben size elsineʾ-i muhtelife ile söyleyip gelsem size ne fâʾide ėderim meḡer size ya vahiyden ya ʿilimden ya nübüvvetden ya taʿlîmden söyleyeyim 
1CO.14.7*zîrâ sedâ vėren cânsız nesneler düdük ve tanbûr gibi sedâlarıyla fark vėrmeseler düdük ya tanbûr ile çalınan nice bilinir 
1CO.14.8*kezalik borủ bir nâ-maʿlûm savt vėrirse cenge kim yaraklana 
1CO.14.9*siz dahi böyle eḡer lisân ile bir vâzıh ü'l-beyân-ı kelâm söylemezseŋiz söyleyen nesne nice aŋılana zîrâ havâya söylemiş olursuŋuz 
1CO.14.10*fi'l-vâkiʿ dünyâda ol kadar envâʿ-i elsine var ve ȯnlardan birisi maʿnâsız deḡildir 
1CO.14.11*pes eḡer kelâmıŋ fehvâsını bilmezsem söyleyene ʿacemî olurum ve söyleyen dahi benim katımda ʿacemî olur 
1CO.14.12*siz dahi böyle mevâhib-i rûhâniyyeye talebkâr olmağla cemâʿatiŋ irşâdı içỉn fazîlet üzere bulunmağa arayıŋ 
1CO.14.13*ȯnuŋ içỉn ġarîb lisân ile söyleyen duʿâ etsin ki terceme eyleye 
1CO.14.14*zîrâ eḡer ġarîb lisân ile duʿâ ėdersem gerçek rûhum duʿâ ėder ammâ ʿaklım bî-fâʾidedir 
1CO.14.15*pes ne eyleyem rûh ile duʿâ ėdeceḡim ammâ ʿakl ile dahi ėdeceḡim • rûh ile terennüm ėdeyim ammâ ʿakl ile dahi terennüm ėdeyim 
1CO.14.16*zîrâ eḡer rûh ile hayr duʿâ ėderseŋ ümmî makâmında olan kimesne seniŋ şükrüŋe nice âmîn diyebilir çün dėdiḡiŋi aŋlamaz 
1CO.14.17*zîrâ eḡerçi sen hod şükr ėdersin ammâ ġayrıları irşâd olunmaz 
1CO.14.18*ben Allah Teʿâlâya şükr ėderim ki cümleŋizden ziyâde elsineʾ-i muhtelife ile söylerim 
1CO.14.19*ammâ nâ-maʿlûm lisân ile on biŋ kelâm söylemekden cemâʿatde beş kelâm ʿaklım ile söylemek ziyâde isterim tâ kim ġayrılara taʿlîm ėdeyim 
1CO.14.20*Ey karındaşlar ʿakılda maʿsûm olmaŋ belki şirretde maʿsûm oluŋ ammâ ʿakılda kâmil oluŋ 
1CO.14.21*şerîʿatda yazılmışdır ki Allah Teʿâlâ dėr ki ben bu kavme elsineʾ-i ġarîbe ile ve yabâncı dudaklar ile tekellüm ėdeyim yine de böyle beni diŋlemeyeler 
1CO.14.22*Pes elsineʾ-i muhtelife müʾminlere deḡil belki îmânsızlara ʿalâmet içỉndir ammâ nübüvvet ise îmânsızlar içỉn deḡil belki müʾminler içỉndir 
1CO.14.23*imdi eḡer cümle cemâʿat bir yere cemʿ olursa ve cümlesi ġarîb lisânlar ile söyleseler ümmîlerden ya îmânsızlardan baʿzıları duhûl ėderlerse dėmezler mi ki mecnûnsuŋuz 
1CO.14.24*ammâ eḡer cümlesi nübüvvet ėderlerse ve bir îmânsız ya bir ümmî girirse hepsinden ilzâm olunur hepsinden mahkûm olur 
1CO.14.25*bu vechile kalbiniŋ esrârı zuhûra gele ve bu husûsdan hurûr ėdip Allah Teʿâlâya secde eyleyip diyẻ ki gerçekden Allah Teʿâlâ araŋızdadır 
1CO.14.26*Pes ne var ey karındaşlar siz cemʿ olunduğuŋuz zamân her biriŋizden kiminiŋ mezmûru kiminiŋ taʿlîmi kiminiŋ lisânı kiminiŋ vahiysi kiminiŋ tercemesi olursa her şey irşâd içỉn ola 
1CO.14.27*eḡer kimse ġarîb lisân ile söylerse eŋ çok iki ya üç kişi ve nevbetce olsun ve terceme ėden hâzır olsun 
1CO.14.28*tercümân yoğise ġayrı lisân ile söyleyen cemâʿatde sükut eylesin ancak kendỉ kendỉsine ve Allah Teʿâlâya söylesin 
1CO.14.29*eḡer nebîler ise iki ya üç söylesinler ve ġayrılar hükm eylesinler 
1CO.14.30*ve oturanlardan bir ġayrıya bir nesne ilhâm olunursa evvelki sükut eylesin 
1CO.14.31*zîrâ cümleŋiz nevbetce nübüvvet etmeḡe kâdirsiŋiz tâ kim hep öḡreneler ve hep tesellî olunalar 
1CO.14.32*ve nebîliḡiŋ ervâhı nebîlere münkâddır 
1CO.14.33*zîrâ Allah Teʿâlâ sebeb-i şıkâk deḡil belki sebeb-i selâmetdir nice ki mukaddesleriŋ cemîʿ cemâʿatlerinde olmak gerekdir 
1CO.14.34*Kilîseniŋ cemâʿatinde ʿavratlarıŋız sükut etsinler zîrâ söylemek ȯnlara câʾiz deḡildir belki huzûʿ üzere olsunlar şerîʿatıŋ dėdiḡi üzere 
1CO.14.35*eḡer bir şey öḡrenmek isterler ise evde kendỉ kocalarına suʾâl eylesinler zîrâ ʿavratlara kilîsede söylemek ʿayıbdır 
1CO.14.36*Kelâm-Ullah sizden mi sudûr etdi yohsa yalıŋız size mi vâsıl oldu 
1CO.14.37*Bir kimse kendỉyi nebî ya rûhânî sanırsa bilsin ki ben size yazdığım şeyler Rabbiŋ vesâyâsıdır 
1CO.14.38*bir kimse bilmez ise bilmesin 
1CO.14.39*İmdi ey karındaşlarım ġayret ile nübüvvete tâlib oluŋ ve elsineʾ-i muhtelife ile söylemekden menʿ eylemeŋ 
1CO.14.40*her şey maʿkûl ve tedbîr üzere olsun ∞ 
1CO.15.1*Ey karındaşlar size ol İncîli iʿlâm ėderim ki ȯnủ size tebşîr eyledim ve size dahi ȯnủ kabûl etdiŋiz ve içinde mukîmsiŋiz 
1CO.15.2*ve ȯnuŋla dahi halâs bulursuŋuz eḡer ben ȯnủ size tebşîr etdiḡim vechile tutacak olursaŋız meḡer ki bâtılan îmân getỉrmiş olasız 
1CO.15.3*zîrâ ben dahi ahz etdiḡimi ibtidâ size teslîm eyledim yaʿnî ȯnủ ki Kitâb-Ullah mûcibince Hazret-i Mesîh günâhlarımız içỉn öldü 
1CO.15.4*ve Kitâb-Ullah mûcibince defn olunup üçüncü günde ihyâ olundu 
1CO.15.5*ve Kefâsa ve on ikilere göründü 
1CO.15.6*baʿdehu bir zamânda beş yüzden ziyâde karındaşlara göründü • ȯnlardan ekseri şimdiye dek sağ durur ve baʿzısı teveffî etdiler 
1CO.15.7*ȯndan Yaʿkûba ve ȯndan soŋra cümle havâriyyûna göründü 
1CO.15.8*ve cümleden soŋra baŋa da güyâ ki bir sakta göründü 
1CO.15.9*Zîrâ ben resülleriŋ ednâsıyım ve Allahıŋ cemâʿatine munâsabat etdiḡim içỉn resûl nâmına lâyık deḡilim 
1CO.15.10*ammâ Allahıŋ ʿinâyeti ile her ne isem oyum ve ȯnuŋ baŋa ihsân eylediḡi ʿinâyeti nâ-fercâm deḡil idi belki ȯnlarıŋ cümlesinden ziyâde taʿab ve zahmet çekdim nihâyet ben deḡil belki benim olan ʿinâyet-ullah çekmişdir 
1CO.15.11*pes hem ben hem ȯnlar böyle tebşîr ėdeviz ve böyle inandıŋız 
1CO.15.12*Ve çün tebşîr olunur ki Hazret-i Mesîh ölülerden ihyâ olundu araŋızda baʿzılar nice diyebilirler ki ölüler ihyâ olunmaz 
1CO.15.13*ammâ eḡer ölüleriŋ kıyâmeti yoğise Hazret-i Mesîh dahi ihyâ olunmadı 
1CO.15.14*ve Hazret-i Mesîh ihyâ olunmadığı takdîrce tebşîrimiz bâtıl ve îmânıŋız dahi bâtıldır 
1CO.15.15*biz dahi Allah Teʿâlânıŋ yalan şâhidleri bulunmuş oluruz zîrâ Allah hakkında şâhidlik eyledik ki Hazret-i Mesîhi ihyâ eyledi ol ki ölüler ihyâ olunmazlar ise ȯnủ dahi ihyâ etmedi 
1CO.15.16*zîrâ ölüler ihyâ olunmadığı takdîrce Hazret-i Mesîh dahi ihyâ olunmadı 
1CO.15.17*ve Hazret-i Mesîh ihyâ olunmadı ise îmânıŋız bâtıldır siz dahi kendỉ günâhlarıŋızdasıŋız 
1CO.15.18*ve Mesîhiŋ dîninde müteveffâ olanlar dahi helâk oldular 
1CO.15.19*eḡer fakat bu hayâtda Mesîhe ümîd tutar isek cümle âdamlardan eŋ miskînleriyiz 
1CO.15.20*Ammâ hâlen Hazret-i Mesîh ölülerden ihyâ olmuşdur ve mütevvefâlarıŋ bekûresi oldu 
1CO.15.21*zîrâ mevt bir âdamıŋ sebebi ile vâkiʿ olmağla ölüleriŋ kıyâmeti dahi bir âdamıŋ sebebi ile vâkiʿ olur 
1CO.15.22*ve nice ki Âdemiŋ sebebi ile hepsi ölür böyle dahi Hazret-i Mesîhiŋ sebebi ile hep ihyâ olunacakdır 
1CO.15.23*ammâ herkes kendỉ tertîbi ile evvelki Hazret-i Mesîh ȯndan soŋra ȯnuŋ zuhûrunda Mesîhîler dahi 
1CO.15.24*baʿdehu âhiret ola Allah Teʿâlâya ve Babaya mülkü teslîm ve her emâreti ve riyâseti ve saltanatı ibtâl etdikden soŋra 
1CO.15.25*zîrâ o cümle düşmanları kendỉ ayakları altına koyuncaya dek pâdişâhlık sürse gerekdir 
1CO.15.26*ve cümleden soŋra helâk olacak düşman mevtdir 
1CO.15.27*Zîrâ Allah Teʿâlâ her şeyʾi ȯnuŋ ayakları altına münkâd eyledi ve kaçanki Kitâb-Ullah dėdi ki her nesne ȯŋa münkâd olmuş bundan belli bu ki ȯnuŋ hükmü altına münkâd ėdenden ġayrı her nesne ȯŋa münkâd olmuşdur 
1CO.15.28*pes her nesne ȯŋa münkâd oldukdan soŋra Oğul kendỉyi dahi şul kimseye münkâd olur ki her şeyʾi ȯnuŋ hükmü altına münkâd eylemişdir tâ kim Allah Teʿâlâ küll-fi-küll ola 
1CO.15.29*ve illâ ölüler içỉn müteʿammid olanlar ne etseler gerek • ölüler bi'l-külliye ihyâ olunmaz ise ȯnlar ölüler içỉn ne sebeble müteʿammid olurlar 
1CO.15.30*ve biz dahi niçỉn her ân muhâtaradayız 
1CO.15.31*ben her gün ölürüm şul fahr içỉn ki şul siziŋ sebebiŋiz ile Rabbimiz ʿİsâ el-Mesîhde benim var 
1CO.15.32*meselâ Efesus şehrinde vuhûş ile cenk eylediḡimden baŋa ne fâʾide • eḡer ölüler ihyâ olunmaz ise yeyelim içelim zîrâ yarın öleceḡiz 
1CO.15.33*aldanmaŋ bed ülfetler nîk ahlâki ifsâd ėder 
1CO.15.34*birr ile uyanıp günâh etmeŋ zîrâ baʿzı kimseŋiz var ki Allahı bilmezler • tahcîliŋiz içỉn size bunủ söylerim 
1CO.15.35*Ammâ bir kimse dėse ki ölüler nice dirilir ve ne şekil cesed ile çıkacaklardır 
1CO.15.36*ey dîvâne mâdemki ekdiḡiŋ ölmeye dirilmez 
1CO.15.37*ve ekdiḡiŋ zamânda sen bitecek cesedi ekmezsin ammâ buğdayıŋ çıplak dânesini ya bir ġayrı ekiniŋ tohumunu ekersin 
1CO.15.38*ammâ Allah Teʿâlâ ȯŋa istediḡi gibi cesed vėrir ve her ekine kendỉ cesedini tenbît ėder 
1CO.15.39*her cesed bir cesed deḡil • insânıŋ cesedi başka hayvânâtıŋ başka balıklarıŋ başka ve kuşlarıŋ başka 
1CO.15.40*semâvî cesedler var arzî cesedler dahi var ammâ semâvîleriŋ ʿizzeti başka ve arzîleriŋ ʿizzeti başka 
1CO.15.41*şemsiŋ nûru başka ve kameriŋ nûru başka ve sitâreleriŋ nûru başka zîrâ sitâreden sitâreye nûr cehetinden fark vardır 
1CO.15.42*emvâtıŋ kıyâmeti dahi böyledir Cesed ifnâ ile ekilir ve fesâdsız ihyâ olunur 
1CO.15.43*zillet ile ekilir ve ʿizzet ile ihyâ olunur zaʿf-ı cesed ile ekilir ve kuvvet ile ihyâ olunur 
1CO.15.44*nefsânî cesed ekilir ve rûhânî ihyâ olunur nefsânî cesed var rûhânî cesed dahi var 
1CO.15.45*nice ki yazılmışdır ki Âdem nâm evvelki insân hayy nefs oldu ve soŋraki Âdem muhyî rûh oldu 
1CO.15.46*ammâ rûhânî evvel deḡil belki nefsânî soŋra rûhânî oldu 
1CO.15.47*Evvelki Âdem türâbdan iken türâbdır ve İkinci Âdem semâdan iken semâvîdir 
1CO.15.48*Türâb nice idiyse türâbîler dahi böyledir ve semâvî ne şekil ise semâvîler dahi böyledir 
1CO.15.49*ve nice ki biz türâbîniŋ sûretini gíydik ise semâvîniŋ sûretini dahi gíysek gerek 
1CO.15.50*pes bunủ dėrim ey karındaşlar ki lahm ü dem melekût-ullahı mîrâsa almağa kâdir deḡillerdir ve ne fesâd fesâdsızlığıŋ mîrâsına nâʾil olacakdır 
1CO.15.51*işte size bir sırr söylerim Hepimiz ölmeziz ammâ hepimiz tebdîl-i sûret ėderiz bir ânda tarfetü'l-ʿaynda sûrüŋ âhir savtında 
1CO.15.52*zîrâ sûr çalınacakdır ve ölüler fesâdsız dirileceklerdir biz ise müteġayyir oluruz 
1CO.15.53*zîrâ bu fesâd cesed ʿademü'l-fesâdı gíyse gerek ve bu mevtî cesed ʿademü'l-mevti telebbüs eylese gerek 
1CO.15.54*ve bu fesâd ʿademü'l-fesâdı gíydiḡi ve bu mevtî ʿademü'l-mevti telebbüs etdiḡi zamân ġalebe içỉn mevt meblûʿ oldu diyẻ yazılan kelâm tetmîm olsa gerek 
1CO.15.55*Mevt seniŋ nîşiŋ kandadır ey kabir seniŋ ġalebeŋ nerededir 
1CO.15.56*pes mevtiŋ nîşi günâhdır ve günâhıŋ kuvveti şerîʿatdır 
1CO.15.57*İmdi Allah Teʿâlâya şükr olsun ki bize Rabbimiz Hazret-i ʿİsânıŋ sebebi ile zafer vėrir 
1CO.15.58*ȯnuŋ içỉn ey sevgỉli karındaşlarım sâbit bî-teharrük Rabbiŋ ʿamelinde dâʾimâ izdiyâd üzere olasız çün bilirsiŋiz ki Rabb içỉn olan zahmetiŋiz boşa çıkmaz ∞ 
1CO.16.1*Ve kadîsler içỉn cemʿ olunan tasaddukât husûsunda nice ki Ġalâtiyyada olan kilîselerde sipâriş etdim ise siz dahi böyle eyleyiŋ 
1CO.16.2*haftanıŋ her yekşenbesinde sizden herkes kendỉ bereketine göre yanında hazîne gibi bir şey saklaya tâ kim gelirsem hemân ol zamân sadakalar cemʿ etmeḡe başlamayalar 
1CO.16.3*ve ben vâsıl olduğum zamân lâyık gördükleriŋizi mektûblar ile göndereyim ki ihsânıŋızı Kuds-i Şerîfe götüreler 
1CO.16.4*ve eḡer benim varmam münâsib olursa benim ile geleler 
1CO.16.5*imdi Makedoniyyadan geçdiḡim zamân size geleyim zîrâ Makedoniyyadan geçsem gerekdir 
1CO.16.6*ve belki yanıŋızda meks ėdeyim ya belki de kışlayayım tâ kim her nereye gidersem baŋa murâfakat ėdesiz 
1CO.16.7*zîrâ hâlen sizi geçip görmeḡe istemem ammâ b'izn-illâh murâdım yanıŋızda biraz eḡlenmekdir 
1CO.16.8*ve tâ Hamsîn bayrâmına dek Efesus şehrinde kalacağım 
1CO.16.9*zîrâ baŋa bir büyük ve ʿamele münâsib kapᵼ açıldı ammâ muʿârızlar dahi çokdur 
1CO.16.10*Ve eḡer Timoteos size gelirse bakıŋ ki yanıŋızda emînlik ile geçine zîrâ ol dahi bencileyin Allah Teʿâlânıŋ işini görür 
1CO.16.11*kimse ȯnủ tahkîr etmesin ammâ ȯŋa selâmet ile refkat eyleyiŋ ki baŋa gele zîrâ ȯnủ karındaşlar ile beklerim 
1CO.16.12*ve Apollos karındaş ise ben ȯŋa çok yalvardım ki size karındaşlar ile vara ammâ hâlen hîç size varmağa murâdı yok idi nihâyet mahalli düşdükde varacakdır 
1CO.16.13*Uyanık oluŋ dînde vâsık oluŋ merdâne hareket ėdiŋ kavî oluŋ 
1CO.16.14*cümle umûruŋuz muhabbet ile olsun 
1CO.16.15*Ey karındaşlar siz İstefanesiŋ ʿayâlini ve ȯnuŋ Ahaʾiyeye bekûresi olduğunu ve kendỉlerini kadîslere hizmet etmeḡe ithâf etdiḡini bilmekle sizden recâm budur ki 
1CO.16.16*siz dahi buncılayın kimesnelere ve muʿâmil olup zahmet çekenlere mahzûʿ oluŋ 
1CO.16.17*ve İstefanesiŋ ve Fortunatusuŋ ve Ahayikusuŋ vürudundan sevinirim zîrâ ȯnlar kusûruŋuzu tetmîm eylediler 
1CO.16.18*ve benim rûhuma ve siziŋ rûhuŋuza dahi sefâ bağışlamağın böyle kimselere rağbet eyleyiŋ 
1CO.16.19*Âsyânıŋ cemâʿatleri size selâm ėderler Akvilas ve Priskilla ve ȯnlarıŋ hânelerinde olan cemâʿati size Rabb içỉn çok selâmlar ėderler 
1CO.16.20*cümle karındaşlar size selâm ėderler birbiriŋize pâk bûse ile selâm eyleyiŋ 
1CO.16.21*ben Pavlusuŋ hatt-ı desti ile yazılan selâm budur 
1CO.16.22*Rabb Hazret-i ʿİsâ el-Mesîhi sevmeyen ânâtemâ mârân âtâ olsun 
1CO.16.23*Rabbimiz Hazret-i ʿİsânıŋ ʿinâyeti siziŋle olsun 
1CO.16.24*Hazret-i Mesîh içỉn cümleŋiz ile muhabbetim olsun âmîn ∞ (Filibbe şehrinden İstefanes ve Fortunatus ve Akayikus ve Timoteos nâm kimesneleriŋ elleriyle Korintoslulara irsâl olunan risâleʾ-i ûlâ budur) 
2CO.0.0*Pavlus nâm resûlüŋ Korintos şehriniŋ ahâlîsine irsâl eylediḡi risâleʾ-i sâniyesi
2CO.1.1*Allahıŋ murâd-ı şerîfi ile Hazret-i ʿİsâ el-Mesîhiŋ resûlü Pavlus ve karındaş Timoteos Korintosda olan Allahıŋ cemâʿatine bütün Ahaʾiyede bulunan cemîʿ kadîslere 
2CO.1.2*size Babamız Allah Teʿâlâdan ve Rabbimiz Hazret-i ʿİsâ el-Mesîhden ʿinâyet ve selâm olsun 
2CO.1.3*Allah Teʿâlâ ve Rabbimiz Hazret-i ʿİsâ el-Mesîhiŋ Babası ki merâhimiŋ babası ve cümle tesliyeniŋ ilâhıdır mütebârek olsun 
2CO.1.4*ol ki bize cümle musîbetlerimizde tesliye vėrir tâ kim ol tesliye ile ki Allah Teʿâlâ ȯnuŋla bizi tesliye eylediḡi her musîbetde olanları tesliye etmeḡe kâdir olavız 
2CO.1.5*zîrâ nice ki Hazret-i Mesîhiŋ elemleri bizde izdiyâd üzere olursa böyle dahi Hazret-i Mesîh ile olan tesliyetimiz izdiyâd üzeredir 
2CO.1.6*pes eḡer musîbet çekersek bu siziŋ tesliye ve halâsıŋız içỉndir ve eḡer mütesellî isek bu siziŋ tesliye ve halâsıŋız içỉndir ki biz dahi çekdiḡimiz elemleriŋ tahammülünde zuhûra gelir 
2CO.1.7*ve ümîdimiz siziŋ husûsuŋuzda sâbitdir çün biliriz ki elemlerde müşterek olduğuŋuz gibi tesliyede dahi müşterek olursuŋuz 
2CO.1.8*Zîrâ ey karındaşlar istemeziz ki bize Âsyâda vâkiʿ olan musîbetleri bilmeyesiz nice ki ifrât ile ve tâkatimizden ziyâde yüklendik şöyle ki hayâtdan bile meʾyûs olduk 
2CO.1.9*hattâ kendỉlerimizde ölüm hücceti var idi tâ kim kendỉlerimize deḡil belki ölüleri ihyâ ėden Allah Teʿâlâya iʿtimâd ėdeviz 
2CO.1.10*ol ki bizi şöyle mevtden halâs etdi ve halâs ėder ve ȯŋa ümîdvârız ki dahi halâs ėdecekdir 
2CO.1.11*siz dahi bize duʿâ ile muʿâvenet idiŋ tâ kim niçe kişilerden bize olan mürüvvet ucundan bizim içỉn niçelerden şükr oluna 
2CO.1.12*Zîrâ fahrimiz budur ki zamîrimiz şehâdet ėder Allahıŋ ʿinâyeti ile dünyâ ile ve ʿale-'l-husûs siziŋle hikmet-i cismâniyye ile deḡil belki Allahıŋ sâdelik ve hulûsiyyetiyle konuşduk 
2CO.1.13*zîrâ biz size okuduğuŋuz ve bildiḡiŋizden ġayrı şeyler yazmazız ve mercûdur ki tâ âhire dek bilesiz 
2CO.1.14*nice ki bizi ber-cüzʾî bildiŋiz ki Rabbimiz Hazret-i ʿİsânıŋ gününde biz siziŋ fahriŋiz olduğumuz gibi siz dahi bizim fahrimiz olursuŋuz 
2CO.1.15*ve bu iʿtimâd ile ben size evvel gelmeḡe isterdim tâ kim ʿinâyet-i sâniyeye nâʾil olasız 
2CO.1.16*ve sizden geçip Makedoniyaya gelmek ve tekrâr Makedoniyadan dönüp size gelmek hem sizden Yahûdâ vilâyetine dek murâfakat bulmak isterdim 
2CO.1.17*ve bunủ niyyet etdiḡimde hîç hiffeti kullandım mı yohsa niyyet etdiḡim nesneleri cismâniyyete göre mi niyyet ėderim tâ kim evet evet ve yok yok ʿindimde ola 
2CO.1.18*pes Allah hakkı içỉn size olan sözümüz evet hem yok dėmek deḡil idi 
2CO.1.19*zîrâ İbn-Ullah Hazret-i ʿİsâ el-Mesîh ki bizden yaʿnî benden ve Silvanus ve Timoteosdan araŋızda tebşîr olundu idi evet ve yok deḡil idi belki ȯnuŋ ile evet idi 
2CO.1.20*zîrâ Allah Teʿâlânıŋ cemîʿ vaʿdeleri ȯnuŋla evet ve ȯnuŋla âmîndir tâ kim bizim vâsıtamız ile Allah Teʿâlâya mecd ola 
2CO.1.21*pes bizi siziŋle Mesîhde vâsık ve mesh eyleyen Allah Teʿâlâdır 
2CO.1.22*ol ki bizi dahi mahtûm etdi ve kalblerimize Rûhuŋ payını vėrdi 
2CO.1.23*Pes ben cânım üzerine Allah Teʿâlâyı şâhid tutarım ki size işfâkan Korintosa gelmedim 
2CO.1.24*îmânıŋıza tasallut etmek içỉn deḡil belki süruruŋuza muʿâvin olmak içỉn zîrâ îmânda mukîmsiŋiz ∞ 
2CO.2.1*Pes bunủ derûnumda niyyet eyledim ki size tekrâr hüznüŋüz ile gelmeyem 
2CO.2.2*zîrâ ben sizi mahzûn eylesem beni kim mesrûr ėde meḡer ol kimse ki benden mahzûn olmuş ola 
2CO.2.3*ve bunủ size ȯnuŋ içỉn yazdım ki geldiḡim zamân baŋa sürur lâyık olan kişilerden mahzûn olmayam zîrâ cümleŋize iʿtimâd ėderim ki benim sürurum siziŋ cümleŋiziŋ sürurudur 
2CO.2.4*zîrâ ʿazîm musîbetden dıyk ü'l-kalbden ve çok göz yaşlarıyla yazdım ȯnuŋ içỉn deḡil ki mahzûn olasız ammâ ȯnuŋ içỉn ki size olan fart-ı muhabbetimi bilesiz 
2CO.2.5*ve eḡer bir kimse ġam getỉrdi ise yalıŋız beni ġam-gîn etmedi belki ber-cüzʾî ile ȯŋa sıklet vėrmeyem cümleŋizi ġam-gîn eyledi 
2CO.2.6*böyle kimseye cemâʿatden olmuş taʿzîr iktifâ eyler 
2CO.2.7*hattâ ber-ʿakis size evlâdır ki ȯŋa bağışlayıp tesellî vėresiz tâ ki bu hâlde olan kimesne fart-ı ġamdan helâk olmaya 
2CO.2.8*ȯnuŋ içỉn size yalvarırım ki ȯŋa muhabbeti sâbit eyleyesiz 
2CO.2.9*zîrâ bu sebebden size yazdım ki her şeye mutîʿ misiŋiz diyẻ imtihânıŋızı bileyim 
2CO.2.10*ve kime ki bir nesne bağışlarsaŋız ben dahi bağışlarım zîrâ ben dahi bir nesne bağışladım ise kime bağışladım ise hâtırıŋız içỉn Hazret-i Mesîhiŋ huzûrunda bağışladım 
2CO.2.11*tâ kim Şeytân bize müstevlî olmaya zîrâ biz ȯnuŋ ġarazlarını bilmez deḡiliz 
2CO.2.12*Ve ben Hazret-i Mesîhi tebşîr etmek içỉn Troasa geldiḡim zamân ve baŋa Rabbiŋ lütfu ile kapᵼ açılmış iken karındaşım Titusu orada bulmadığım içỉn rûhumda aslâ râhat yoğidi 
2CO.2.13*ammâ ȯnlar ile vedâʿlaşıp Makedoniyyaya gitdim 
2CO.2.14*pes Allah Teʿâlâya şükr olsun ki bizi dâʾimâ Hazret-i Mesîh ile muzaffer ėder ve bizim ile kendỉ maʿrifetiniŋ râyihasını her yerde zuhûra getỉrir 
2CO.2.15*zîrâ biz Allah Teʿâlânıŋ katında halâs ve helâk olur kişiler cihetinde Mesîhiŋ hoşbûylarıyız 
2CO.2.16*bunlara mevt içỉn mevt râyihasıyız ve ȯnlara hayât içỉn hayât râyihasıyız ammâ bu nesnelere müstaʿidd kimdir 
2CO.2.17*zîrâ biz niçe kimseler gibi Kelâm-Ullahı tezvîr etmeziz ammâ hulûsiyyet yüzünden ve Allah tarafından Allah Teʿâlânıŋ huzûrunda ve Mesîhiŋ ismiyle tekellüm ėderiz ∞ 
2CO.3.1*Kendỉlerimizi tekrâr istihsân etmeḡe başlarmıyız yohsa bizim ġayrılar gibi size hitâben ya tarafıŋızdan ġayrıya hitâben şefâʿat nâmelere ihtiyâcımız var mı 
2CO.3.2*siz şefâʿat nâmemizsiŋiz ki kalbimizde yazılıp ve cümle âdamlardan aŋlanıp okunmuşdur 
2CO.3.3*zîrâ zâhirdir ki bizden irsâl olunan mürekkeb ile deḡil belki Hayy Allahıŋ Rûhu ile ve taş levhlerinde deḡil belki kalbiŋ lahm levhlerinde yazılan Mesîhiŋ mektûbu sizsiŋiz 
2CO.3.4*ve Hazret-i Mesîh ile Allaha bu mertebe iʿtikâdımız var 
2CO.3.5*ȯnuŋ içỉn deḡil ki kendỉmizden bir şey fikr etmeḡe güyâ ki kendỉmiziden istiʿdâdımız ola belki istiʿdâdımız Allah Teʿâlâdandır 
2CO.3.6*ol ki bizi ʿahd-i cedîdiŋ huddâmı olmağa istiʿdâd vėrdi kitâbıŋ deḡil ammâ rûhuŋ zîrâ kitâb katl ėder ammâ rûh ihyâ eyler 
2CO.3.7*ve eḡer kitâbda mastûr ve taşlarda menkûş ölümüŋ hizmeti ʿazîz idi ise şöyle ki benî İsrâʾîl Mûsânıŋ yüzüne pekçe bakmağa kâdir deḡiller idi ol yüzünüŋ celâli içỉn ki zâʾil olacak idi 
2CO.3.8*ya Rûh-Ullahıŋ hizmeti nice dahi ziyâde ʿazîz olmaya 
2CO.3.9*zîrâ eḡer dînünetiŋ hizmeti ʿazîz idiyse ʿadâletiŋ hizmeti dahi ziyâde ʿizzetde olacakdır 
2CO.3.10*zîrâ Mûsânıŋ muʿazzez hizmeti bu efdal ʿizzetiŋ mukâbelesinde muʿazzez olmadı 
2CO.3.11*ve eḡer ibtâl olacak nesne bir zamân ʿizzetde idi ise bâkî kalacak nesne dahi ziyâde muʿazzez olur 
2CO.3.12*pes bu ümîdimiz var iken küllî cerâʾet ile size söyleriz 
2CO.3.13*ve Mûsâ gibi etmeziz ki yüzüne bir nikâb kor idi tâ kim benî İsrâʾîl şul ibtâl olunacağıŋ âhirine göz dikmeyeler 
2CO.3.14*hattâ ȯnlarıŋ ʿakılları matmûs oldu zîrâ ʿahd-i ʿatîkiŋ kırâʾatinde ol nikâb tâ bugüne dek münkeşif olmayıp durur ol ki Mesîhde ibtâl olunmuşdur 
2CO.3.15*ve tâ bugüne dek Mûsânıŋ kitâbı okunduğu zamân kalbleri üzerine nikâb konulmuşdur 
2CO.3.16*ammâ İsrâʾîl Rabbe rücuʿ etdiḡi zamân ol nikâb münkeşif ola 
2CO.3.17*zîrâ Rabb rûhdur ve Rabbiŋ rûhu olduğu yerde hürriyyet var 
2CO.3.18*biz dahi hepimiz açık yüz ile bir âyînede gibi Rabb Teʿâlânıŋ ʿizzetine nazar etmekle yine ol sûrete ʿizzetden ʿizzete güyâ ki Rabbiŋ rûhundan mübeddel oluruz ∞ 
2CO.4.1*Bu eclden hizmetimiz var iken bize ihsân olunan rahmete göre yorulmazız 
2CO.4.2*ammâ hayâtıŋ hufyâtını kaldırıp mekr ile gezmeziz ve Kelâm-Ullahı tezvîr etmeziz belki Allah Teʿâlânıŋ huzûrunda ve cemîʿ âdamlarıŋ zamîriniŋ yanında hakkıŋ izhârı ile kendỉlerimize temeddüh ėderiz 
2CO.4.3*ve eḡer bizim tebşîrimiz mestûr ise yalıŋız hâliklere mestûrdur 
2CO.4.4*ki ȯnlarıŋ yaʿnî îmânsızlarıŋ ʿakıllarını bu ʿâlemiŋ ilâhı aʿmâ eyledi tâ kim Allah Teʿâlânıŋ sûreti olan Hazret-i Mesîhiŋ celîl İncîliniŋ nûru ȯnları tenvîr eylemeye 
2CO.4.5*zîrâ biz kendỉmizi tebşîr etmeziz ammâ Rabb Hazret-i ʿİsâyı tebşîr ėderiz biz ise ʿİsâ içỉn huddâmıŋızız 
2CO.4.6*zîrâ ol Allah ki nûra zulümâtdan ziyâ eyle diyẻ emretmişdir hemân ol Allahdır ki kalbimizde ziyâlandı tâ kim Hazret-i ʿİsâ el-Mesîhiŋ yüzünde zuhûr ėden Allahıŋ ʿizzetiniŋ maʿrifetiyle ġayrılara tenvîr ėdeviz 
2CO.4.7*Pes bu hazînemiz toprak kablarında var tâ kim bu kuvvetiŋ fazîleti Allahdan ola bizden olmaya 
2CO.4.8*Her vechile ıztırâbdayız ammâ müzayyak deḡiliz tereddüddeyiz ammâ nevʾmîd deḡiliz 
2CO.4.9*matrûduz ammâ metrûk deḡiliz matrûhuz ammâ mühlik deḡiliz 
2CO.4.10*dâʾimâ cesedimizde Rabb ʿİsânıŋ mevt âsârını taşırız tâ kim ʿİsânıŋ hayâtı dahi cesedimizde zâhir ola 
2CO.4.11*Zîrâ biz ki hayâtdayız dâʾimâ ʿİsâ içỉn ölüme teslîm olunuruz tâ kim ʿİsânıŋ hayâtı dahi ölümlü cesedimizde zâhir ola 
2CO.4.12*şöyle ki ölüm bizde ammâ hayât sizde ʿamel ėder 
2CO.4.13*zîrâ bizde ol îmânıŋ rûhu vardır nice ki ben inandım ȯnuŋ içỉn söylerim diyẻ yazılmışdır • biz dahi inanırız ȯnuŋ içỉn söyleriz 
2CO.4.14*çün biliriz ki Rabb ʿİsâyı ihyâ ėden bizi dahi ʿİsâ içỉn ihyâ ėdip siziŋle ihzâr eyleyecekdir 
2CO.4.15*zîrâ bu cümle nesneler siziŋ içỉndir tâ kim niçeleriŋ şükrü içỉn ʿinâyet mütezâyid olmağla Allah Teʿâlânıŋ mecdi içỉn izdiyâd üzere ola 
2CO.4.16*ȯnuŋ içỉn biz yorulmazız ammâ tut ki zâhir âdamımız bozulur yine de bâtın âdamımız gün-be-gün yeŋilenir 
2CO.4.17*zîrâ bizim hafîf musîbetimiz ki ancak bir ân içỉndir bize hadden ziyâde efdal ʿizzetiŋ ebedî veznini düzer 
2CO.4.18*pes biz görünen nesnelere bakmazız belki görünmeyen nesnelere bakarız zîrâ görünen nesneler ancak bir zamân içỉndir ammâ görünmeyen nesneler ebedîlerdir ∞ 
2CO.5.1*Zîrâ biz biliriz ki bu serâ-perdeniŋ beyt-i arziyemiz bozulunca Allah Teʿâlâdan semavâtda bir ebedî binâmız var ki el ile yapılmamış bir beytdir 
2CO.5.2*zîrâ ȯnuŋ içinde iken âh ėdip ziyâdesiyle semâvî olan meskenimiz ile mütelebbes olmak taleb ėderiz 
2CO.5.3*eḡer ʿuryân olmayıp gíyinmiş bulunur isek 
2CO.5.4*zîrâ biz bu serâ-perdede iken yük altında âh ėderiz ȯnuŋ içỉn ki soyunmuş olmak taleb etmeziz ammâ gíyinmiş olmak taleb ėderiz tâ kim ölümlü nesne hayâtdan tebâh oluna 
2CO.5.5*pes bizi bunuŋ içỉn yaradan Allahdır ol ki bize Rûhuŋ payını dahi vėrmişdir 
2CO.5.6*ve iʿtikâdımız dâʾimdir eḡerçi biliriz ki biz cesedde mevcûd iken Rabbden ġâʾib olup seyâhatdayız 
2CO.5.7*zîrâ îmân ile gezeriz ʿayân ile gezmeziz 
2CO.5.8*pes iʿtimâdımız var ve cesedden ayrılıp Rabbiŋ yanına vâsıl olmak bize dahi makbûldür 
2CO.5.9*Ȯnuŋ içỉn dahi ya cesedde mevcûd ya ȯndan ġâʾib iken saʿy ėderiz ki Rabbe makbûl olavız 
2CO.5.10*zîrâ biz cümlemiz Mesîhiŋ mahkemesinde ihzâr olunmak gereḡiz tâ kim herkes cesedde iken her etdiḡi şeyʾiŋ cezâsını ala ʿameline göre ister hayr ister şerr 
2CO.5.11*pes Rabbiŋ tahvîfini bilmekle âdamları îmâna çekeriz ve Allaha zâhiriz hem umarım ki siziŋ zamîrleriŋize dahi zâhiriz 
2CO.5.12*zîrâ biz tekrâr yanıŋızda kendỉlerimizi tahsîn etmeziz ammâ size sebeb vėririz ki bizden tefahhur eyleyesiz tâ kim şul kimselere karşᵼ cevâb vėrebilesiz ki ȯnlar zâhirde tefahhur ėderler ve bâtında tefahhur etmezler 
2CO.5.13*Zîrâ lâyaʿkıl ise{k} Allaha lâyaʿkılız ve sâhib-i ʿakl isek size sâhib-i ʿaklız 
2CO.5.14*zîrâ Mesîhiŋ muhabbeti bize ilhâh ėder ki böyle kıyâs ėdeyiz ki çün bir {kimse} cümle içỉn öldü ol cümlesi öldü 
2CO.5.15*ve o cümle içỉn öldüḡü bu ecldendir ki yaşayanlar bundan soŋra kendỉlerine yaşamayalar belki ol kimseye ki ȯnlar içỉn öldü ve ihyâ eyledi 
2CO.5.16*şöyle ki bundan soŋra biz kimseyi beşeriyyet hasebince bilmeziz ve eḡerçi Mesîhi beşeriyyet hasebince bildik ise hâlen artık ȯnủ bilmeziz 
2CO.5.17*pes Bir kimse Mesîhde ise yeŋi mahlûkdur eski şeyler geçdiler işte cümle şeyler yeŋi oldu 
2CO.5.18*Pes hep Allahdandır ki bizi Hazret-i ʿİsâ el-Mesîhiŋ vâsıtasıyla kendỉye mütesâlih eyledi ve musâlahanıŋ hizmetini bize vėrmişdir 
2CO.5.19*yaʿnî Allah Teʿâlâ Mesîhde iken dünyâyı kendỉye mütesâlih eyleyip ȯnlara hatâlarını saymadı ve musâlahanıŋ kelâmını bize teslîm etdi 
2CO.5.20*pes biz Mesîhiŋ yerine resûlluk ėderiz ve Allah Teʿâlâ bizi vâsıta etmekle size tenbîh etdiḡi gibi biz dahi Mesîhiŋ ismiyle size yalvarırız ki Allah Teʿâlâya mütesâlih olasız 
2CO.5.21*zîrâ günâhı bilmeyene bizim içỉn günâhı havâle eyledi tâ kim ȯnuŋla Allahıŋ ebrârı olavız ∞ 
2CO.6.1*Pes biz ʿamelde ittifâk ėdip size nasîhat ėderiz ki ʿinâyet-ullahı bâtılan kabûl etmiş olmayasız 
2CO.6.2*zîrâ Allah Teʿâlâ dėr ki Ben seni makbûl vakitde isticâb eyledim ve halâs gününde saŋa yârdım etdim işte hâlen makbûl vaktidir işte hâlen halâs günüdür 
2CO.6.3*Hîç bir nesnede ʿasret sebebini vėrmeyelim tâ kim hizmet ʿayıblı olmaya 
2CO.6.4*kendỉlerimizi Allahıŋ huddâmına lâyık olan vechile her şeyde beyân ėderiz Kesret-i tahammülde ve musîbetlerde ve hâcetde ve müzâyakada 
2CO.6.5*darblarda zindânlarda ıztırâblarda zahmetlerde uykusuzluklarda oruclarda 
2CO.6.6*tahâretde maʿrifetde sabırda hilimde Rûhü'l-Kudüsde muhabbet-i bînifâkda 
2CO.6.7*hakk kelâmda Allahıŋ kuvvetinde sağ elde ve sol elde olan ʿadâletiŋ silâhı ile 
2CO.6.8*ʿizzet ve ʿayb ile kadh ü medh ile müziller gibi ammâ sâdıklar 
2CO.6.9*nâ-maʿlûmlar gibi ammâ maʿlûm ölenler gibi ammâ işte hayâtdayız muʿâkab olmuş gibi ammâ katl olunmazız 
2CO.6.10*mahzûnlar gibi ammâ dâʾimâ mesrûrlar fakîrler gibi ammâ niçeleri ġanî ėden bir şeyimiz yok iken ammâ her şeye mâlikiz 
2CO.6.11*Ağzımız size açıkdır ey Korintoslular ve kalbimiz vasîʿdir 
2CO.6.12*siz derûnumuzda müzayyak deḡilsiŋiz ammâ bağırlarıŋızda müzayyaksıŋız 
2CO.6.13*pes ʿivaz-ı müsâvî içỉn oğullara gibi söylerim siz dahi kendỉleriŋizi tevsîʿ eyleyiŋ 
2CO.6.14*îmânsızlar ile bir boyunduruğa girmeŋ zîrâ ʿAdliŋ zulm ile ne müşâreketi ve nûruŋ zulmet ile ne hultası var 
2CO.6.15*ve Mesîhiŋ beliʿal ile ne münâsebeti ya îmânlınıŋ îmânsız ile ne nasîbi var 
2CO.6.16*Ve heykel-ullahıŋ pûtlar ile ne münâsebeti var zîrâ siz Hayy Allahıŋ heykelisiŋiz nice ki Allah Teʿâlâ dėmişdir ki Aralarında sâkin olayım ve gezeyim de ȯnlara Allah olayım ȯnlar dahi baŋa kavim olalar 
2CO.6.17*pes Rabb Teʿâlâ dėdi ki Ȯnuŋ içỉn aralığından çıkıŋ ve ayrılıŋ ve bir nâpâk şeye yapışmaŋ ve ben sizi kabûl ėdeyim 
2CO.6.18*ve her nesneye kâdir Rabb Teʿâlâ dahi dėmişdir ki ve ben size baba yerine olayım siz dahi baŋa oğullar ve kızlar yerine olursuŋuz ∞ 
2CO.7.1*Pes çünki bu vaʿdelerimiz var ey sevgỉlilerim kendỉmizi her cesediŋ ve rûhuŋ necâsetinden tathîr eyleyip takdîsimizi mahâfet-ullah ile tetmîm ėdelim 
2CO.7.2*bizi kabûl eyleyiŋ biz kimseye ġadr etmedik kimseye fesâd etmedik kimseyi nehb etmedik 
2CO.7.3*ben bunủ tefnîdiŋiz içỉn dėmem zîrâ mukaddemâ size dėdim ki siz ile ölmek hem siziŋ ile dirilmek içỉn göŋlümüzdesiŋiz 
2CO.7.4*size bî-pervâ söylerim ve benim siziŋ içỉn çok tefahhurüm var tesellîden memlûyum cümle musîbetimizde sürurum mezîddir 
2CO.7.5*Zîrâ biz Makedoniyyaya geldiḡimiz zamân bedenimiz bir râhat bulmadı belki her vechile musîbet çekdik taşradan çenkler içerỉden korkular 
2CO.7.6*lakin musîbetliye tesellî vėren Allah bizi Titusuŋ vusûlü ile tesellî eyledi 
2CO.7.7*ve yalıŋız ȯnuŋ vusûlünden deḡil belki şul tesellîden dahi ki ȯnuŋla Titus mütesellî oldu vaktâki bizim içỉn olan iştiyâkıŋızı ve ağlayışıŋızı ve ġayretiŋizi bize nakl eyledi şöyle ki sürurum müştedd oldu 
2CO.7.8*zîrâ eḡerçi hâtırlarıŋızı ol risâle ile tekdîr etdim ise evvelden peşîmân oldum ise de şimdi peşîmân deḡilim zîrâ görürüm ki ol risâle hâtırıŋızı tekdîr eyledi eḡerçi kederiŋiz ancak biraz zamân kaldı 
2CO.7.9*hâlen sevinirim mahzûn olduğuŋuz içỉn deḡil ammâ tevbe içỉn mahzûn olduğuŋuz sebebiyle zîrâ Allah Teʿâlânıŋ yoluna mahzûn olduŋuz şöyle ki bizden size hîç bir zarar dokunmadı 
2CO.7.10*Zîrâ Allahıŋ yoluna olan kasâvet halâs içỉn şul tevbeyi getỉrir ki âdam ȯnuŋ içỉn peşîmân olmaz ammâ dünyânıŋ kasâveti ölümü getỉrir 
2CO.7.11*zîrâ işte Allahıŋ yoluna mahzûn olduğuŋuz sizde ne ictihâd hâsıl etdi belki iʿtizârı belki ġasbı belki havfı belki iştiyâkı belki ġayreti belki intikâmı ve her vechile gösterdiŋiz ki bu işde pâksiŋiz 
2CO.7.12*pes eḡerçi size yazdım ise ȯnủ ne zulm içỉn ve ne mazlûm içỉn yazdım ammâ ȯnuŋ içỉn ki Allah Teʿâlânıŋ huzûrunda siziŋ yoluŋuza olan cehdimiz size zâhir ola 
2CO.7.13*Ol sebebden tesliyetiŋiz ile mütesellî olduk ammâ Titusuŋ ferahı içỉn ziyâdesiyle ferahnâk olduk çün hâtırı cümleŋizden râhat buldu 
2CO.7.14*ve ȯnuŋ yanında bir nesnede siziŋ içỉn tefahhur etdim ise hicâba düşmedim ammâ nice ki size her şeyi hakîkât üzere söyledik ise Titusuŋ yanında dahi etdiḡimiz tefahhur böyle gerçek bulundu 
2CO.7.15*ve ȯnuŋ derûnundaki muhabbeti izdiyâd bulur her çend ki cümleŋiziŋ itâʿatini ve ȯnủ havf ü raʿş ile kabûl etdiḡiŋizi tezekkür ėder 
2CO.7.16*pes size her şeyde iʿtimâdım olduğu içỉn mesrûrum ∞ 
2CO.8.1*Ve ey karındaşlar Makedoniyya kilîselerine vėrilen ʿinâyet-ullahı size iʿlâm ėderiz 
2CO.8.2*zîrâ musîbetleriŋ kesîr imtihânında sürurlarınıŋ vefreti ve ȯnlarıŋ kemâl-i meskeneti ȯnlarıŋ sahâvetiniŋ ġınâsını ziyâdesiyle zuhûrâ getỉrdi 
2CO.8.3*zîrâ şehâdet ėderim ki kudretlerine göre belki kudretlerinden ziyâde hüsn-i irâdet gösterdiler 
2CO.8.4*ve bize ʿazîm niyâz ile yalvardılar ki ihsânı ve kadîsler içỉn olan hizmetiŋ iştirâkini kabûl ėdeviz 
2CO.8.5*ve umduğumuz gibi yalıŋız etmediler belki kendỉlerini ibtidâ Rabb Teʿâlâya ȯndan Allahıŋ murâdı ile bize dahi teslîm eylediler 
2CO.8.6*bu sebebden Titusa nasîhat etdik ki evvelden başladığı gibi yanıŋızda bu ihsânı dahi tetmîm eyleye 
2CO.8.7*Nihâyet nice ki her şeyde îmânda ve kelâmda ve maʿrifetde ve her ictihâdda ve bize olan muhabbetiŋizde izdiyâd üzere iseŋiz bu ihsânda dahi izdiyâd üzere olasız 
2CO.8.8*ben bunủ emir içỉn dėmem ammâ ġayrılarıŋ cehdi içỉn muhabbetiŋiziŋ hulûsiyyetini tecribe ėdeceḡim 
2CO.8.9*Zîrâ Rabbimiz Hazret-i ʿİsâ el-Mesîhiŋ ʿinâyetini bilirsiŋiz ki o ġanî iken siziŋ içỉn kendỉyi fakîr eyledi tâ kim siz ȯnuŋ fakîrliğiyle ġanî olasız 
2CO.8.10*ve bu husûsda size reʾyimi vėririm zîrâ bu size nâfiʿdir size ki geçen yıl yalıŋız fiʿle deḡil belki murâda başladıŋız 
2CO.8.11*imdi hâlen ol fiʿli itmâm eyleyiŋ tâ kim murâdıŋ şevki olduğu gibi memleketiŋizden fiʿliŋ itmâmı ola 
2CO.8.12*zîrâ bir kimseniŋ ʿazîm şevki var ise varlığı içỉn makbûldür yokluğu içỉn deḡil 
2CO.8.13*velakin murâdım deḡil ki ġayrılar vüsʿatda olup siz dahi müzâyakada olasız (14) belki hâl berâber olmak içỉn siziŋ ziyâde olan nesneleriŋizi bu zamânda ȯnlarıŋ eksikliḡine yetişdiresiz 
2CO.8.14*tâ kim ȯnlarıŋ ziyâde olan şeyleri dahi siziŋ eksikliḡiŋize yetişdirilip berâberlik ola 
2CO.8.15*nice ki yazılmışdır ki çok devşirene artmadı ve az devşirene eksilmedi 
2CO.8.16*Pes Allah Teʿâlâya şükr olsun ki siziŋ içỉn bu ictihâdı ʿaynıyla Titusuŋ kalbine idhâl eyledi 
2CO.8.17*zîrâ o nasîhatimi kabûl eyledi ve ziyâdesiyle ictihâdı olmağla size varmak içỉn cân ve dilden yola çıkdı 
2CO.8.18*ve cümle kilîselerde İncîl ile memdûh olan karındaşı ȯnuŋ ile bile gönderdik 
2CO.8.19*yalıŋız bu deḡil belki dahi kilîselerden himmet-i ʿâmme ile ihtiyâr olunmuşdur tâ kim yolda ve ihsânlar tahsîlinde yoldaşımız ola ki ȯnlara Rabbiŋ ʿizzeti içỉn ve kalbiŋiziŋ şevki zuhûru içỉn mukayyediz 
2CO.8.20*Bundan ihtirâz etdik ki bizi bu hizmet etdiḡimiz ihsânlar kesreti içỉn kimse ʿayblamaya 
2CO.8.21*zîrâ takayyüdümüz hasenâtadır yalıŋız Rabb huzûrunda deḡil belki âdamlarıŋ huzûrunda dahi 
2CO.8.22*pes ȯnlarıŋ ile şul karındaşımızı gönderdik ki ȯnủ bi'd-defaʿât nice husûslarda tecribe ile ictihâdlı bulduk ve hâlen size olan iʿtimâdı içỉn dahi ziyâde ictihâdlı bulunacakdır 
2CO.8.23*Titus ise o yoldaşım ve yanıŋızda muʿâvindir karındaşlarımız ise ȯnlar kilîseleriŋ resûlleri ve Mesîhiŋ ʿizzetidir 
2CO.8.24*pes ȯnlara muhabbetiŋiziŋ ve sizden tefahhur etdiḡimiz nesneleriŋ beyânını cemâʿatleriŋ huzûrunda izhâr eyleyiŋ ∞ 
2CO.9.1*Ammâ kadîsler içỉn olan hizmetiŋ husûsunda size yazmak baŋa zevâʾidden görünür 
2CO.9.2*zîrâ kalbiŋiziŋ şevki maʿlûmumdur • ol eclden Makedoniyyalılarıŋ yanında siziŋle fahrilenip dėrim ki Ahaʾiye geçen yıldan berỉ hâzırdır ve sizden sudûr bulan ġayret niçeleri tahrîz eyledi 
2CO.9.3*ȯnuŋ içỉn karındaşları gönderdim tâ kim siziŋle olan fahrimiz bu husûsda boşa çıkmaya ve dėdiḡim gibi hâzır bulunasız 
2CO.9.4*ki eḡer bir vechile Makedoniyyalılar benim ile geldikde sizi hâzır olmayan bulurlarsa biz dėmeyem ki siz bu fahrimiziŋ sâbit iʿtikâdı ile utandırılmayavız 
2CO.9.5*ȯnuŋ içỉn karındaşlara nasîhat etmek lâzım gördüm ki size evvel varalar ve iʿlâm olunan ihsânları bir ân evvel tetmîm eyleyeler şul vechile ki celb olunmuş nesne gibi deḡil ammâ ihsân gibi hâzır ola 
2CO.9.6*ve bunủ dėrim ki kıllet ile eken kıllet ile biçer ve bereket ile eken bereket ile biçer 
2CO.9.7*herkes kalbinde niyyet etdiḡi gibi vėre • kedûret ve zarûret ile vėrmesin zîrâ Allah Teʿâlâ beşâşet ile vėriciyi sever 
2CO.9.8*ve Allah Teʿâlâ size her niʿmeti ziyâde etmeḡe kâdirdir tâ kim dâʾimâ her şeyde kifâfıŋız olmağla her sâlih ʿamelde izdiyâd üzere olasız 
2CO.9.9*nice ki yazılmışdır ki O saçdı o fukarâya bahş eyledi ȯnuŋ birri ebeden kalır 
2CO.9.10*Pes ekinciye tohumu ve yeyecek etmeḡi kayıran Allah size dahi kayırıp tohumuŋuzu ziyâde eylesin ve birriŋiziŋ mahsûlâtını artık eylesin 
2CO.9.11*tâ kim siz her vechile her sahâvete ġanî olasız ki Allah Teʿâlâya şükr etdiḡimiziŋ sebebidir 
2CO.9.12*zîrâ bu mansıbıŋ hizmeti yalıŋız kadîsleriŋ hâcetlerini bitirmez belki Allaha çok şükür olduğu içỉn mezîd olur 
2CO.9.13*ve bu hizmetiŋ istihsânı ile Allah Teʿâlâya hamd ü senâ ėderler ki Hazret-i Mesîhiŋ İncîliniŋ iʿtirâfına inkıyâd eyleyip ȯnları ve cümleleri sahâvet ile müşterek ėdersiŋiz 
2CO.9.14*ȯnlar dahi sizde olan efdal ʿinâyet-ullahıŋ sebebinden sizi ziyâdesiyle sevip siziŋ içỉn duʿâ ėderler 
2CO.9.15*pes Allah Teʿâlâya takrîr olunmaz hibesi içỉn şükürler olsun ∞ 
2CO.10.1*Ve ben Pavlus size Hazret-i Mesîhiŋ tevâzuʿ ve hilmi içỉn yalvarırım ben ki araŋızda hâzır iken alçak göŋüllü ammâ ġâʾib iken üzeriŋize mütecâsir görünürum 
2CO.10.2*ve yalvarırım ki hâzır olacağım zamânda cesâret etmek baŋa lâzım gelmeye ol iʿtimâd ile ki ȯnuŋ sebebiyle cesûr zann olunurum şul baʿzılar üzerine ki bizi cisim mûcibince süluk etmek zann ėderler 
2CO.10.3*zîrâ cismiyle süluk ėdersek de cisme göre cenk etmeziz 
2CO.10.4*zîrâ cengimiziŋ silâhları cismânî deḡil belki Allahıŋ ʿavniyle hisârlar hedm etmeḡe muktedirlerdir 
2CO.10.5*tefekkürâtı ve maʿrifet-ullah üzerine yücelenen her rifʿati bozup ve cemîʿ tasavvurâtı Mesîhe itâʿat etmek içỉn esîrliḡe çekeriz 
2CO.10.6*ve itâʿatiŋiz tamâm oldukdan soŋra her itâʿatsizlik içỉn intikâm edevâtını hâzır tutarız 
2CO.10.7*Fakat zâhire mi nazar ėdersiŋiz • eḡer bir kimse kendỉye dayanıp Mesîhîyim dėrse bunủ dahi kendỉ derûnunda fikr eylesin ki o Mesîhî idiḡi gibi biz dahi Mesîhîyiz 
2CO.10.8*zîrâ eḡer ben Rabb Teʿâlâ bize hedmiŋiz içỉn deḡil belki bünyânıŋız içỉn vėrdiḡi hükmümüz ile biraz ziyâde tefahhur etseydim hicâb çekmezdim 
2CO.10.9*ammâ sizi risâleler ile tehdîd ėden gibi görünmeyem 
2CO.10.10*zîrâ baʿzı dėr ki gerçi risâleleri vakûr ve kavîdir ammâ bedeniŋ huzûru zaʿyıf ve kelimâtı hakîrdir 
2CO.10.11*şul kimse bunủ fikr eylesin ki ġâʾib iken kelâm ve risâleler ile ne şekil isek hâzır iken dahi fiʿl ile hemân ol şekiliz 
2CO.10.12*zîrâ biz kendỉlerimizi şul baʿzılara ki kendỉlerini tahsîn ėderler zamm ve ittisâl eylemeḡe ictirâ etmeziz ve kendỉlerini kendỉleri ile ölçerler ve kendỉlerini kendỉlerine teşâbih ėderler ammâ fehimleri yokdur 
2CO.10.13*biz ise kudretimizden olmayan nesneler ile tefahhur etmeziz ammâ Allah Teʿâlâ bize tevzîʿ etdiḡi kadar kıyâsıŋ endâmına göre size dahi vâsıl olduğumuzdan tefahhur ėderiz 
2CO.10.14*zîrâ biz lâyık olduğundan ziyâde tetavvül etmeziz güyâ ki vâsıl olmamış idik çünki size dahi Hazret-i Mesîhiŋ İncîli ile vâsıl olduk 
2CO.10.15*kadrimizden olmayan nesneler ile yaʿnî ġayrılarıŋ zahmetleri ile tefahhur etmeziz ammâ ümîdvârız ki îmânıŋız ziyâde oldukça yanıŋızda kıyâsımıza göre ziyâdesi ile muʿazzez oluruz 
2CO.10.16*ve sizden ötede olan yerlerde tebşîr ėdeceḡiz ammâ ġayrılarıŋ yerlerinde hâzır nesneler ile tefahhur etmeyeceḡiz 
2CO.10.17*pes tefahhur ėden Rabb ile tefahhur eylesin 
2CO.10.18*zîrâ kendỉ kendỉye tahsîn ėden muhassen olamaz belki ol kimse ki Rabb Teʿâlâ ȯŋa tahsîn ėder ∞ 
2CO.11.1*Kēşki biraz benim sefâhatime tahammül ėdeydiŋiz belki kendỉme dahi tahammül eyleyiŋ 
2CO.11.2*zîrâ Allahıŋ ġayreti ile siziŋ içỉn gayretliyim zîrâ sizi bir ere yaʿnî Mesîhe bir pâkîze kız ihzâr etmek içỉn ihtidâb eyledim 
2CO.11.3*ammâ korkarım ki yılan mekriyle Havvâyı azdırdığı gibi siziŋ efkârıŋız dahi fâsid olup Mesîh içỉn vâcib olan dil sâdeliḡinden azaya 
2CO.11.4*zîrâ eḡer ol gelen kimesne bizim tebşîr etdiḡimizden ġayrı ʿİsâyı tebşîr ėderse ya siziŋ ahz etdiḡiŋizden ġayrı rûhu ya kabûl etdiḡiŋizden ġayrı İncîli ahz ėderseŋiz ȯŋa tahammül etseŋiz íyỉ varırsıŋız 
2CO.11.5*Ammâ ben zann ėderim ki ʿazîm resûllerden eksik deḡil idim 
2CO.11.6*ki eḡerçi kelâmda ümmî isem ʿilimde ümmî deḡilim belki külliyyet ile her şeyde yanıŋızda zâhir olduk 
2CO.11.7*şul nesnede günâh etdim mi ki kendỉmi alçakladım tâ kim siz rifʿatli olasız ya bu nesnede mi ki Allah Teʿâlânıŋ İncîlini size müften tebşîr eyledim 
2CO.11.8*ben size hizmet etmek içỉn vazîfeler almağla ġayrı kilîseleri soydum ve dahi yanıŋızda iken ve hâcetim olmağla kimseye sıklet etmedim 
2CO.11.9*zîrâ Makedoniyyadan gelen karındaşlar kusûrumu tetmîm etdiler ve her şeyde size yük olmakdan sakındım ve dahi sakınayım 
2CO.11.10*Bende olan Mesîhiŋ hakkı içỉn size tahkîk ėderim ki bu fahr bende Ahaʾiye vilâyetinde mesdûd olmaz 
2CO.11.11*niçỉn sizi sevmediḡim içỉn mi Allah bilir 
2CO.11.12*belki hâlen ne etdim ise dahi ėdeyim fırsat arayanlara fırsatı katʿ etmek içỉn tâ kim ol fahrilendiği nesnede bizim gibi olalar 
2CO.11.13*zîrâ bunuŋ gibi kâzib resûller hîlebâz ʿâmiller olup Mesîh resûlleriniŋ şekillerine girirler 
2CO.11.14*ve ʿaceb deḡil zîrâ Şeytân dahi nûr meleḡiniŋ şekline girir 
2CO.11.15*pes çok deḡil ki ȯnuŋ huddâmı dahi birr huddâmınıŋ şekline girirler ammâ ȯnlarıŋ ʿâkıbeti ʿamellerine muvâfık olur 
2CO.11.16*tekrâr size dėrim ki kimse beni ʿakılsız zann etmesin yohsa beni ʿakılsız gibi kabûl eyleyiŋ tâ kim biraz dahi tefahhur ėdeyim 
2CO.11.17*bu fahriŋ kavî iʿtikâdınıŋ husûsunda ne ki söylersem Rabbe hasbeten söylemem ammâ sefâhatde iken gibi söylerim 
2CO.11.18*niçesi cisim hasebi ile fahrilenmeğin ben dahi fahrileneyim 
2CO.11.19*zîrâ siz ʿakıllılar olmağla ʿakılsızlara cân ve göŋülden tahammül ėdersiŋiz 
2CO.11.20*Eḡer bir kimse sizi esîr ėderse ya bir kimse mâlıŋızı yese ya bir kimse ʿulûfe alsa ya bir kimse taʿazzum eylese ya bir kimse yüzüŋüze urursa tahammül ėdersiŋiz 
2CO.11.21*ben bunủ ʿayb içỉn söylerim kaʾannahu biz zaʿyıf idik pes her ne şeyde ki bir kimse cesûr ise • ʿakılsız gibi söylerim • ben dahi cesûrum 
2CO.11.22*Ȯnlar ʿİbrânîler midir ben dahi ȯnlar İsrâʾîlliler midir ben dahi ȯnlar İbrâhîm neslinden midir ben dahi 
2CO.11.23*ȯnlar Mesîhiŋ huddâmı mıdır • sefîh gibi söylerim • ben ȯnlardan aʿzamım Ȯnlardan ziyâde zahmetlerde ve darblarda ve zindânlarda ve niçe kerre ölümlerde bulundum 
2CO.11.24*Yahûdîlerden beş kerre kırkdan bir eksik darblar yedim 
2CO.11.25*üç kerre deḡnek yedim bir kerre taşlandım üç kerre ġark-ı âb oldum bir gün ve bir gėce deŋiz dibinde kaldım 
2CO.11.26*niçe defʿa yollarda ve ırmaklarıŋ muhâtarâtında ve hırsızlarıŋ muhâtarâtında ve ehl-i cinsden olan muhâtarâtda ve ümmetden olan muhâtarâtda şehirleriŋ muhâtarâtında ve çölleriŋ muhâtarâtında ve deŋiziŋ muhâtarâtında yalancı karındaşlarıŋ muhâtarâtında bulundum 
2CO.11.27*taʿab ve mihnetde ve niçe kerre uykusuzlukda açlıkda ve susuzlukda ve bi'd-defaʿât oruclarda ve sovukda ve çıplaklıkda 
2CO.11.28*ve taşradan olan nesnelerden mâʿadâ yanımda izdihâm-ı nâs ve cümle cemâʿatler içỉn ihtimâmım var 
2CO.11.29*Zaʿyıf kimdir ki ben dahi zaʿyıf olmayam kim ʿasret çeker ki ben dahi yanmayam 
2CO.11.30*eḡer tefahhur etmek lâzım gelirse benim zaʿafıma müteʿallik nesnelerden tefahhur ėderim 
2CO.11.31*ebeden mütebârek olan Allah Teʿâlâ ve Rabbimiz Hazret-i ʿİsânıŋ Babası bilir ki yalan söylemem 
2CO.11.32*Şâmda Âretâs nâm melikiŋ hâkimi beni tutmak istemekle Şâmlılarıŋ şehrinde dîdebânlar kodu 
2CO.11.33*ammâ ben hisârdan aşağa bir pencereden seped içinde indirilip ȯnuŋ elinden halâs buldum ∞ 
2CO.12.1*Baŋa tefahhur düşmez ve hâlen Rabb Teʿâlânıŋ müşâhedâtına ve ilhâmlarına varsam gerek 
2CO.12.2*ben Mesîhde bir âdamı on dört yıldan berỉ bilirim ki tâ üçüncü göḡe dek muhtatif oldu • cesedde mi idi ya cesedden taşra mı idi bilmem Allah bilir 
2CO.12.3*ve bilirim ki ol âdam cesedde mi yohsa cesedden taşra idi ben bilmem Allah bilir 
2CO.12.4*ve bilirim ki firdevse muhtatif oldu da vasfa gelmez kelimâtı işitdi ki ȯnları tekellüm etmek bir âdama câʾiz deḡildir 
2CO.12.5*şul kimse ile tefahhur etmek makbûl olurdu ammâ kendỉm ile tefahhur etmem meḡer zaʿaflarım ile ola 
2CO.12.6*zîrâ tefahhur etmek istemem de ʿakılsız olamam zîrâ hakk söyleyeyim ammâ dursun tâ kim kimse beni gördüḡünden ya benden işitdiḡinden ziyâde zann eylemeye 
2CO.12.7*Ve dahi tâ kim kendỉmi ilhâmlarıŋ fazîletiyle hadden ziyâde irtifâʿ eylemeyem cesedime bir dürtű sancıldı yaʿnî Şeytânıŋ meleḡi ki baŋa tabancalar çala tâ kim kendỉmi hadden ziyâde irtifâʿ eylemeyem 
2CO.12.8*bu husûsdan Rabbe üç kerre niyâz eyledim ki benden ayrıla 
2CO.12.9*ammâ o baŋa dėdi ki benim ʿinâyetim saŋa kifâyet ėder zîrâ benim kuvvetim zaʿafda tamâm olur pes cân ve göŋülden zaʿaflarım ile fahrileneyim tâ kim Mesîhiŋ kuvveti üzerimde sâkin ola 
2CO.12.10*ȯnuŋ içỉn zaʿafdan hordan zarûretden eziyyetden ve müzâyakadan Mesîh içỉn hazz ėderim zîrâ ben zaʿyıf iken kavîyim 
2CO.12.11*Ben tefahhur ėderek sefîh oldum • siz baŋa ıztırâr vėrdiŋiz zîrâ ben sizden tahsîn olunmak gerek idim vaktâkim ben ʿazîm resûllerden hîç eksik deḡil idim eḡerçi bir şey deḡil isem de 
2CO.12.12*tahkîk resûl ʿalâmetleri araŋızda her tahammülde ve âyât ve muʿcizâtlarda ve kavî işlerde zâhir oldu 
2CO.12.13*zîrâ siz ġayrı cemâʿatlerde ne ile eksik olduŋuz illâ ol şey ile ki size sıklet vėrmedim • bu günâhı baŋa bağışlayıŋ 
2CO.12.14*İşte bu üçüncü kerredir ki size gelmeḡe hâzırım ve size sıklet vėrmeyeceḡim zîrâ ben siziŋ mâlıŋızı aramam ammâ siz kendỉŋizi ararım çünki oğullara vâlideynine hazîne yığmak vâcib deḡildir belki vâlideyne oğullarına hazîne yığmak vâcibdir 
2CO.12.15*ve ben cân ve göŋülden mâlımı harc ėdeyim belki cânlarıŋıza bedelen kendỉmi dahi harc ėdeyim • eḡerçi ben sizi ziyâdesiyle seversem de siz beni az seversiŋiz 
2CO.12.16*Öyle olsun ki ben size sıklet vėrmedim ammâ ben mekkâr iken sizi hîle ile tutdum 
2CO.12.17*ben size gönderdiḡim kimesneler ile sizden bir fâʾide etdim mi 
2CO.12.18*ben Titusa yalvardım ve ȯnuŋla karındaşı gönderdim • Titus sizden bir fâʾide etdi mi • biz hemân bir rûh ile ve hemân bir izlerde süluk etmedik mi 
2CO.12.19*Tekrâr zann ėdermisiŋiz ki biz size iʿtizârımız içỉn böyle söyleriz • biz Allah Teʿâlânıŋ huzûrunda Mesîh ile söyleriz ve bu cümle nesneleri ey sevgỉlilerim irşâdıŋız içỉn 
2CO.12.20*zîrâ korkarım ki ben geldiḡim zamân sizi ne şekil istersem bulmayam ve siz dahi beni istemediḡiŋiz gibi bulasız ve araŋızda mücâdelât ve muhâsed ve muġâzıb ve münâkaşât ve iġtiyâbât ve mesârrât ve istikbârât ve fitne bulunmaya 
2CO.12.21*ve ben size tekrâr geldiḡimde Allah Teʿâlâ beni tahzîn etmeye ve ȯnlardan niçelerine ağlamayam ki evvel günâh etdiler ve nâpâklikden ve zinâdan ve irtikâb etdikleri şehevâtdan rücuʿ etmediler ∞ 
2CO.13.1*İşte bu üçüncü kerredir ki size gelmeḡe hâzırım ve her şey iki ya üç şâhidleriŋ ağzından isbât olunur 
2CO.13.2*pėşîn söyledim ve tekrâr hâzır gibi pėşîn söylerim ve ġâʾib iken hâlen ol kimselere yazarım ki evvelden günâh etdiler hem ġayrılara dahi ki eḡer tekrâr gelirsem ȯnlara ʿafv etmem 
2CO.13.3*siz benim ağzımla söyleyen Mesîhiŋ imtihânını ararmısıŋız ol ki üzeriŋize zaʿyıf deḡildir belki sizde kavîdir 
2CO.13.4*zîrâ ki eḡerçi zaʿafıŋ sebebi ile maslûb oldu ise yine de Allahıŋ kuvveti ile hayydir ve biz dahi ȯnuŋ içỉn zaʿyıfız ammâ ȯnuŋla siziŋ araŋızda olan kuvvet-ullah ile hayy olacak'ız 
2CO.13.5*Kendỉleriŋizi imtihân eyleyiŋ eḡer îmânda iseŋiz kendỉleriŋizi tecribe eyleyiŋ • kendỉleriŋiz duymazmısıŋız ki Hazret-i ʿİsâ el-Mesîh sizdedir eḡer merdûd deḡil iseŋiz 
2CO.13.6*ve umarım ki biz merdûd olmadığımızı duyarsıŋız 
2CO.13.7*pes Allahdan dilerim ki bir kemlik etmeyesiz ȯnuŋ içỉn deḡil ki biz makbûl görüneviz belki siz hasenât eyleyesiz ve biz merdûd gibi olavız 
2CO.13.8*zîrâ biz hakka hilâfen bir şeye kâdir deḡiliz ammâ hakk içỉn kâdiriz 
2CO.13.9*ve biz zaʿyıf iken siz kavî olduğuŋuzdan seviniriz ve siziŋ kemâliŋizi dahi isteriz 
2CO.13.10*ȯnuŋ içỉn bunủ ġâʾib iken size yazarım tâ kim hâzır iken Rabb Teʿâlâ ifsâd içỉn deḡil belki ıslâh içỉn baŋa vėrdiḡi hüküm üzere serdlik kullanmayam 
2CO.13.11*Mâbâkî ey karındaşlar şen oluŋ kâmil oluŋ mütesellî oluŋ yek dil oluŋ selâmetde oluŋ da muhabbetiŋ ve selâmıŋ Allahı siziŋle olacakdır 
2CO.13.12*birbiriŋize pâk bûse ile selâm vėriŋ 
2CO.13.13*cümle kadîsler size selâm ėderler • Rabb ʿİsâ el-Mesîhiŋ ʿinâyeti ve Allah Teʿâlânıŋ muhabbeti ve Rûh-Ullahıŋ tevfîki cümleŋiz ile olsun 
2CO.13.14*âmîn ∞ (Makedoniyanıŋ Filibe nâm şehrinden Titus ve Lukanıŋ vâsıtasıyla Korintoslulara yazılan risâleʾ-i sâniye budur) 
GAL.0.0*Pavlus nâm resûlüŋ Ġalatiyya memleketi ahâlîsine gönderdiḡi risâlesi
GAL.1.1*Pavlus nâm resûl ki âdamlardan ya bir insânıŋ vesîlesiyle deḡil ammâ Hazret-i ʿİsâ el-Mesîhden ve ȯnủ ölülerden ihyâ eyleyen Baba Allah Teʿâlânıŋ tarafından nasb olunmuşdur 
GAL.1.2*ve benimle bile olan cümle karındaşlar Ġalatiyya cemâʿatlerine 
GAL.1.3*size Allah Baba Teʿâlâdan ve Rabbimiz ʿİsâ el-Mesîhden ʿinâyet ve selâm olsun 
GAL.1.4*ol ki kendỉsini günâhlarımız içỉn teslîm eyledi tâ kim bizi bu yaramaz dünyâdan Babamız Allah Teʿâlânıŋ murâd-ı şerîfi üzere tahlîs eyleye 
GAL.1.5*ȯŋa ebedü'l-âbâd mecd ü senâ olsun âmin 
GAL.1.6*Taʿaccüb ėderim ki böyle sürʿatle sizi Hazret-i Mesîhiŋ ʿinâyetine daʿvet ėdenden bir ġayrı tebşîre meyl eylediŋiz 
GAL.1.7*eḡerçi ġayrısı yokdur ammâ baʿzısı vardır ki size ıztırâb vėrip Hazret-i Mesîhiŋ İncîlini tahvîl etmek isterler 
GAL.1.8*ammâ ister biz ister gökden bir melek biz size tebşîr etdiḡimizden ġayrı nesne tebşîr ėderse harâb olsun 
GAL.1.9*evvel dėdiḡimiz gibi hâlen dahi tekrâr dėrim ki bir kimse ahz etdiḡiŋizden ġayrı nesne tebşîr ėderse harâb olsun 
GAL.1.10*zîrâ hâlen ben âdamlarıŋ mı yohsa Allahıŋ rızâsını taleb ėderim ya ben âdamlara mı pesendîde olmak ararım • eḡer âdamlara dahi pesendîde olsam Mesîhiŋ ʿabîdi olmaz idim 
GAL.1.11*Pes ey karındaşlar size iʿlâm ėderim ki benden tebşîr olunan İncîl âdam tarafından deḡildir 
GAL.1.12*zîrâ ben dahi ȯnủ bir âdamdan alıp öḡrenmedim ammâ Hazret-i ʿİsâ el-Mesîhiŋ ilhâmı ile öḡrendim 
GAL.1.13*ve geçen zamânda benim Yahûdîlikde sülukümü işitdiŋiz nice ki Allahıŋ cemâʿatini mübâlağa ile ıtrâd ve harâb ėderdim 
GAL.1.14*ve tâʾifemden niçe yaşdaşlarım üzerine Yahûdîlikde aġleb olup babalarımıŋ âsârına pek ġayretli idim 
GAL.1.15*ammâ kaçanki beni anamıŋ rahminden berỉ ifrâz ve kendỉ ʿinâyetinden daʿvet ėden Allah Teʿâlânıŋ murâdı idi ki 
GAL.1.16*kendỉ Oğlunu baŋa iʿlân ėde tâ kim ȯnủ bütperestler arasında tebşîr eyleyem bilâ-tevakkuf râzı olup lahme ve deme danışmadım 
GAL.1.17*ve Kuds-i Şerîfe benden evvel resûl olanlara dönmedim ammâ ʿArabistâna vardıkdan soŋra tekrâr Şâma ʿavdet etdim 
GAL.1.18*ȯndan üç yıldan soŋra Betrusu ziyâret etmeḡe Kuds-i Şerîfe vardım ve ȯnuŋ yanında beş gün eḡlendim 
GAL.1.19*ve Rabbiŋ karındaşı Yaʿkûbdan ġayrı havâriyyûndan kimseyi görmedim 
GAL.1.20*ve size yazdığım husûsât içỉn işte Allah Teʿâlânıŋ huzûrunda şehâdet ėderim ki yalan söylemem 
GAL.1.21*ȯndan soŋra Suriye ve Kilikiye vilâyetlerine geldim 
GAL.1.22*ve Yahûdâ vilâyetinde olan Mesîhiŋ cemâʿatlerine yüzüm ile maʿlûm deḡil idim 
GAL.1.23*ancak işitdiler idi ki bizi bir zamân eziyyet ėden evvel harâb etdiḡi dîni hâlen tebşîr ėder 
GAL.1.24*ve benim sebebim ile Allah Teʿâlâya mecd ü hamd ėderler idi ∞ 
GAL.2.1*Ȯndan on dört yıldan soŋra Barnâbâs ve Titus ile tekrâr Kuds-i Şerîfe çıkdım 
GAL.2.2*ve ilhâm sebebiyle çıkdım ve bütperestlere tebşîr etdiḡim İncîli ȯnlara ve bâ-husûs iʿtibârda olanlara beyân eyledim tâ kim bir vechile ʿabes yere saʿy etmeyem ya etmiş olmayam 
GAL.2.3*ammâ benim ile olan Titus eḡerçi Yûnânî idiyse de ihtitâna muztarr olmadı 
GAL.2.4*ve bu uğurlayın girmiş yalancı karındaşlarıŋ sebebinden ki bizi istiʿbâd etmek içỉn ʿİsâ el-Mesîhde olan hürriyetimizi tecessüs etmeḡe gizlice tedahhül etdiler idi 
GAL.2.5*biz ȯnlara bir ân bile münkâd olmağa icâbet etmedik tâ kim İncîliŋ hakîkati yanıŋızda sâbit kala 
GAL.2.6*ammâ şul kimselerden ki kendỉlerini bir şey zann eylediler zamân ile kim idiler ise benim eksiḡim deḡil zîrâ Allah Teʿâlâ insânıŋ kişiliḡine bakmaz • şul iʿtibârda olanlardan ben bir nesne istifâde etmedim 
GAL.2.7*belki emr-i ber-ʿakis oldu çünki ȯnlar ıttılâʿ etdiler ki Betrusa ehl-i hitân içỉn İncîl tefvîz olunduğu gibi baŋa dahi ehl-i ġulfe içỉn İncîl tefvîz olundu 
GAL.2.8*zîrâ Betrusa ehl-i hitân içỉn risâletiŋ hâssiyyetini vėren baŋa dahi bütperestler içỉn hâssiyyet vėrdi 
GAL.2.9*ve ʿamûdlar gibi iʿtibârlı olan Yaʿkûb ve Kefâs ve Yuhannâ baŋa vėrilmiş ʿinâyeti bildiklerinden baŋa ve Barnâbâsa yoldaşlık içỉn sağ ellerini vėrdiler tâ kim biz bütperestlere varayız ȯnlar dahi ehl-i hitâna varalar 
GAL.2.10*ancak bize ısmarladılar ki fukarâyı zikr ėdeyiz ve bunủ biz kendỉmiz etmeḡe çalışdık 
GAL.2.11*Bu kez Betrus Antakiyaya geldiḡi zamân ȯŋa bi'l-muvâcehe mukâvemet etdim zîrâ taʿzîre müstahakk idi 
GAL.2.12*zîrâ Yaʿkûbdan baʿzı kimesneler gelmezden evvel bütperestler ile taʿâm yerdi ammâ ȯnlar geldiḡi zamân ehl-i hitândan korkmağın bütperestlerden ictinâb ėdip ayrıldı 
GAL.2.13*ve sâʾir Yahûdîler dahi ȯnuŋla bile müdârâ ėderler idi ol mertebe ki Barnâbâs dahi ȯnlarıŋ müdârâsına çekildi 
GAL.2.14*ammâ ȯnlarıŋ İncîliŋ hakîkatine lâyık doğru ayak ile gezmemelerini gördüḡümde cümleniŋ huzûrunda Betrusa dėdim ki çün Yahûdî iken bütperestler gibi ʿîş ėdersin Yahûdîler gibi ʿîş etmezsin niçỉn bütperestleri Yahûdîlik etmeḡe muztarr ėdersin 
GAL.2.15*biz zâtî Yahûdîleriz ve günâhkâr bütperestlerden deḡiliz 
GAL.2.16*ve biz hîç bir âdam şerîʿatıŋ ʿamelleri ile müteberrir olmadığını belki Hazret-i ʿİsâ el-Mesîhe îmân getỉrmekle müteberrir olduğunu bildiḡimizde biz dahi Hazret-i ʿİsâ el-Mesîhe îmân getỉrdik tâ kim şerîʿatıŋ ʿamelleri ile deḡil belki Mesîhe îmân getỉrmekle müteberrir olavız zîrâ hîç bir beşer şerîʿatıŋ ʿamelleri ile müteberrir olmaz 
GAL.2.17*ve eḡer biz Mesîhde müteberrir olmağa arar iken kendỉlerimiz günâhkâr bulunursak Hazret-i ʿİsâ günâhıŋ hâdimi midir hâşâ 
GAL.2.18*zîrâ bozduğum nesneleri tekrâr yaparsam ben kendỉmi mütecâviz ėderim 
GAL.2.19*zîrâ şerîʿat ile şerîʿata öldüm tâ kim Allah Teʿâlâya dirileyim 
GAL.2.20*ben Mesîh ile maslûb oldum ve hayyim • artık ben deḡil ammâ bende hayy olan Mesîhdir ve hâlen cesedde yaşadığım hayât ol İbn-Ullahıŋ îmânı ile yaşarım ki beni sevdi de kendỉyi benim içỉn teslîm eyledi 
GAL.2.21*ʿinâyet-ullahı ibtâl etmem zîrâ eḡer birr ü takvâ şerîʿat ile ise Hazret-i Mesîh ʿabes yere öldü ∞ 
GAL.3.1*Ey ʿakılsız Ġalatiyyalılar sizi kim müsehher etdi ki hakka itâʿat etmezsiŋiz sizi ki gözleriŋiz öŋünde Hazret-i Mesîh araŋızda salb olunmuş tasvîr olundu 
GAL.3.2*ancak bunủ sizden bilmek isterim • siz Rûhu şerîʿatıŋ ʿamelleri ile mi yohsa îmânıŋ istimâʿıyla mı ahz eylediŋiz 
GAL.3.3*böyle siz ʿakılsızmısıŋız ki Rûh ile başlamış iken hâlen cesed ile hatm ėdersiŋiz 
GAL.3.4*siz bu kadar nesneleri ʿabes yere çekdiŋiz • kēşki ʿabes olaydı 
GAL.3.5*pes size Rûhu yetiştiren ve araŋızda muʿcizât ėden şerîʿatıŋ ʿamelleri ile mi ėder yohsa îmânıŋ istimâʿıyla mı 
GAL.3.6*nice ki İbrâhîm Allah Teʿâlâya îmân getỉrdi ve bu ȯŋa birr ü takvâ sayıldı 
GAL.3.7*bundan bilirsiŋiz ki îmân getỉrenler İbrâhîm evlâdlarıdır 
GAL.3.8*pes kitâb Allah Teʿâlânıŋ milletleri îmân ile teberrür ėdeceḡini pėşîn gördükde evvelce İbrâhîme tebşîr ėdip dėdi ki cümle tâʾifeler seniŋle mübârek olalar 
GAL.3.9*bunuŋ içỉn îmândan olanlar müʾmin İbrâhîm ile mübâreklerdir 
GAL.3.10*zîrâ şerîʿatıŋ ʿamellerinden olanlar hepsi laʿnet altındadır çünki yazılmışdır ki şerîʿatıŋ kitâbında yazılan cümle nesnelerde muvâzebet etmeyen ki ȯnları ʿamel eyleye melʿûndur 
GAL.3.11*ve Allah Teʿâlânıŋ katında şerîʿat ile kimse teberrür olmayacağı zâhirdir zîrâ bârr kişi îmân ile dirilir dėmişler 
GAL.3.12*ammâ şerîʿat îmân ile deḡil belki bu nesneleri ʿamel ėden ȯnlar ile dirilir 
GAL.3.13*Hazret-i Mesîh bizim içỉn laʿnet olmuş olmağla bizi şerîʿatıŋ laʿnetinden halâs eyledi zîrâ yazılmışdır ki ağacda asılmış her kimesne melʿûndur 
GAL.3.14*tâ kim İbrâhîme vaʿd olunan bereket Hazret-i ʿİsâ el-Mesîhiŋ vesîlesiyle milletlere vâkiʿ ola tâ kim Rûhuŋ vaʿdesini îmân ile kabûl ėdeviz 
GAL.3.15*Âdam gibi söylerim ey karındaşlar bir ʿahd-i sâbit insânıŋ bile olsa kimse fesh etmez ve ȯŋa ġayrı nesne katamaz 
GAL.3.16*ammâ vaʿdeler İbrâhîme ve ȯnuŋ nesline oldular ki kitâb nesillere cemîʿ içỉn söyler gibi dėmez ammâ müfred nesil içỉn gibi ve seniŋ nesliŋe dėr ki Hazret-i Mesîhdir 
GAL.3.17*pes bunủ dėrim dört yüz otuz yıldan soŋra gelen şerîʿat evvelce Allah Teʿâlâdan Mesîh içỉn isbât olunan ʿahdi fesh etmez ki vaʿdeyi ibtâl eyleye 
GAL.3.18*zîrâ eḡer mîrâs şerîʿat ile ise artık vaʿde ile deḡil ammâ Allah Teʿâlâ ȯnủ İbrâhîme vaʿde ile bağışladı 
GAL.3.19*pes şerîʿat ne içỉndir • tecâvüzleriŋ sebebiyle zamm olundu tâ ol nesil gelinceye dek ki vaʿde ȯŋa olundu idi • ol şerîʿat melekleriŋ hizmeti ile bir vâsıtıŋ eliyle sipâriş olundu 
GAL.3.20*ve bu vâsıt bir nesil içỉn deḡildir ammâ Allah birdir 
GAL.3.21*imdi şerîʿat Allahıŋ vaʿdelerine hilâfen mi zann olundu hâşâ zîrâ ihyâ etmeḡe kâdir şerîʿat vėrilmiş olsaydı tahkîkan birr ü takvâ şerîʿatıŋ vesîlesiyle olurdu 
GAL.3.22*ammâ kitâb cemîʿ âdamları günâh altında habs eyledi tâ kim Hazret-i ʿİsâ el-Mesîhe îmân getỉrenlere îmânıŋ sebebiyle vaʿde olunan nesne vėrile 
GAL.3.23*pes îmân gelmezden evvel biz şerîʿat altında mahfûz tâ keşf olunacak îmâna dek habs olunduk 
GAL.3.24*şöyle ki şerîʿat Mesîhe dek bizim hocamız idi tâ kim îmân ile müteberrir olavız 
GAL.3.25*ammâ îmân geldikden soŋra artık hocanıŋ hükmünde deḡiliz 
GAL.3.26*zîrâ cümleŋiz Hazret-i ʿİsâ el-Mesîhe îmân getỉrmekle Allah Teʿâlânıŋ evlâdlarısıŋız 
GAL.3.27*zîrâ sizden ne kadar ki Mesîh ile müteʿammid olduŋuz ise ol kadar Mesîhi telebbüs etdiŋiz 
GAL.3.28*Yahûdî olsun Yûnânî olsun ʿabîd olsun hürr olsun erkek olsun dişi olsun fark yokdur zîrâ siz cümleŋiz Hazret-i Mesîh ʿİsâda birsiŋiz 
GAL.3.29*ve eḡer Mesîhiŋ iseŋiz İbrâhîmiŋ neslinden ve vaʿde üzere vârislersiŋiz ∞ 
GAL.4.1*Ve bunủ dėrim ki mâdemki vâris sabîdir hîç ʿabîdden farkı yokdur eḡerçi cümle mâmelekiŋ sâhibidir 
GAL.4.2*belki o mukaddem babadan ısmarlanmış zamâna dek vasîleriŋ ve kethüdâlarıŋ eli altındadır 
GAL.4.3*biz dahi böyle sübyân iken dünyâ ʿunsurlarınıŋ altında ʿubûdiyyetde idik 
GAL.4.4*ammâ ol vaktiŋ tamâmı geldikden soŋra Allah Teʿâlâ ʿavratdan mevlûd ve şerîʿata münkâd kendỉ Oğlunu irsâl eyledi 
GAL.4.5*tâ kim şerîʿatıŋ hükmü altında olanları halâs eyleye ve biz tebennî hakkına nâʾil olavız 
GAL.4.6*imdi siz oğullar olmağla Allah Teʿâlâ kendỉ Oğlunuŋ Rûhunu kalbleriŋize gönderdi ki Abbâ yaʿnî Baba diyẻ çağırır 
GAL.4.7*şöyle ki sen artık ʿabîd deḡilsin ammâ oğulsun ve oğul olmağla Mesîhiŋ sebebi ile Allah Teʿâlânıŋ vârisi dahisin 
GAL.4.8*nihâyet o zamân siz Allah Teʿâlâyı bilmemek ile hakîkaten ilâhlar olmayanlara ʿubûdiyyet eylediŋiz 
GAL.4.9*ammâ şimdi Allah Teʿâlâyı bildikden soŋra belki siz Allah Teʿâlâdan bilindikden soŋra nice tekrâr zaʿyıf ve bâtıl ʿanâsıra döndüŋüz ki ȯnlara ʿubûdiyyet etmek istersiŋiz 
GAL.4.10*siz günleri ve ayları ve mevsimleri ve yılları gözedirsiŋiz 
GAL.4.11*ben siziŋ içỉn korkarım ki yanıŋızda çekdiḡim zahmet yoka gide 
GAL.4.12*Benim gibi oluŋ zîrâ ben dahi siziŋ gibiyim ey karındaşlarım size yalvarırım baŋa hîç bir zulm etmediŋiz 
GAL.4.13*ve bilirsiŋiz ki evvelden cesediŋ musîbetleriyle size İncîli tebşîr etmişim 
GAL.4.14*ve siz cesedimde olan imtihânı hor görmeyip ȯndan ictinâb etmediŋiz belki beni Allah Teʿâlânıŋ meleḡi ve Hazret-i ʿİsâ el-Mesîhi kabûl ėder gibi kabûl etdiŋiz 
GAL.4.15*pes saʿâdetiŋiziŋ tebşîri ne deŋli idi zîrâ ben size şehâdet ėderim ki eḡer kâbil olaydı gözleriŋizi çıkarıp baŋa vėrirdiŋiz 
GAL.4.16*imdi size hakkı söyler iken düşmanıŋız mı oldum 
GAL.4.17*ȯnlar size ġayret çekerlerse íyỉlik içỉn deḡil belki bizi sizden ihrâc etmek isterler tâ kim ȯnlara ġayretli olasız 
GAL.4.18*ve her vakitde íyỉliḡe ġayretli olmak íyỉdir ve yalıŋız ol zamân deḡil ki ben yanıŋızda hâzırım 
GAL.4.19*ey oğullarım ki tâ Hazret-i Mesîh sizde musavver oluncaya dek sizden ötürű tekrâr doğurmak ağrısını çekerim 
GAL.4.20*hâlen yanıŋızda hâzır olmak ve kelâmımı tebdîl etmek isterdim zîrâ sizden ötürű tereddüd üzereyim 
GAL.4.21*Ey siz ki şerîʿatıŋ hükmü altında olmak istersiŋiz baŋa haber vėriŋ şerîʿatı diŋlemezmisiŋiz 
GAL.4.22*zîrâ mastûrdur ki İbrâhîmiŋ iki oğlu var idi biri câriyeden öbűrü hürreden 
GAL.4.23*ve câriyeden olan cesed hasebince tevellüd olundu ammâ hürreden olan vaʿde hasebince tevellüd idi 
GAL.4.24*bu nesneler müteşâbihâtdandır zîrâ bunlar ol iki ʿahiddir ki biri Sînâ dağından sudûr olup ʿubûdiyyet içỉn tevlîd ėder ol ki Hâcerdir 
GAL.4.25*zîrâ Hâcer dėdikleri ʿArabistânda Sînâ nâm bir dağdır ve şimdiki zamânıŋ Kuds-i Şerîfiniŋ şeklindedir ve oğulları ile ʿubûdiyyet ėder 
GAL.4.26*ammâ cümlemiziŋ anası olan fevkânî Kuds-i Şerîf hürrdür 
GAL.4.27*zîrâ yazılmışdır ki Ferhân ol ey doğurmayan ʿâkır haykır ve feryâd eyle sen ki doğuruşuŋ acılarını çekmediŋ zîrâ mukfâr olan ʿavratıŋ evlâdı zevci olan ʿavratıŋ evlâdından ziyâde olacakdır 
GAL.4.28*Pes biz ey karındaşlar İshâk gibi vaʿdeniŋ oğullarıyız 
GAL.4.29*ammâ nice ki o zamân cesed hasebince mütevellid olan rûh hasebiyle mütevellid olana eziyyet eyledi ise hâlen dahi böyledir 
GAL.4.30*ammâ kitâb ne dėr câriyeyi ve oğlunu ihrâc eyle zîrâ câriyeniŋ oğlu hürreniŋ oğluyla vâris olamaz 
GAL.4.31*ey karındaşlarım tahkîk câriyeniŋ oğulları deḡiliz ammâ hürreniŋ oğullarıyız ∞ 
GAL.5.1*Pes Hazret-i Mesîh bizi âzâd etdiḡi hürriyyetde sâbit oluŋ ve tekrâr ʿubûdiyyetiŋ boyunduruğuna mülteff olmaŋ 
GAL.5.2*işte ben Pavlus size dėrim ki eḡer mahtûn olursaŋız Hazret-i Mesîh size hîç fâʾide etmez 
GAL.5.3*ve tekrâr her mahtûn âdama işhâd ėderim ki bütün şerîʿatı gözetmek boynuna borcdur 
GAL.5.4*siz ki şerîʿat ile müteberrir olmak istersiŋiz muʿattıl olup Mesîhden ayrıldıŋız • ʿinâyetden düşdüŋüz 
GAL.5.5*zîrâ biz Rûh ile îmândan hâsıl olan teberrür ümîdine muntazırlarız 
GAL.5.6*zîrâ Hazret-i Mesîhde ne hitân ne ġulfe bir şeye deḡer ammâ muhabbet ile ʿamel ėden îmân 
GAL.5.7*siz íyỉ yürürdüŋüz kim size mâniʿ oldu ki hakka itâʿat etmeyesiz 
GAL.5.8*bu ilkâ sizi daʿvet ėdenden deḡil 
GAL.5.9*bir pâre mâya hep hamîri mâyalı ėder 
GAL.5.10*ben siziŋ içỉn Rabbe iʿtimâd ėderim ki ġayrı zannda olmayasız ammâ size teşvîş vėren her kim olursa olsun muʿâkab ola 
GAL.5.11*pes ey karındaşlar ben eḡer dahi hitânı vaʿz ėdersem niçỉn artık eziyyet çekerim • imdi salîbiŋ sekki kaldırıldı 
GAL.5.12*kēşki sizi teşvîşe bırağanlar münkatıʿ olalar 
GAL.5.13*Zîrâ siz ey karındaşlar hürriyyete daʿvet olunduŋuz • hemân bu hürriyyeti şehevât-ı cismâniyyeye fursat içỉn almayasız belki birbiriŋize meveddet üzere hizmet ėdiŋ 
GAL.5.14*zîrâ bütün şerîʿat bir söz ile tekmîl olunur yaʿnî bu söz ile ki karîbiŋi kendỉŋi gibi sevesin 
GAL.5.15*ammâ eḡer birbiriŋizi ısırıp yeyecek olursaŋız sakınıŋ ki birbiriŋizden ifnâ olmayasız 
GAL.5.16*Pes ben dėrim ki Rûh mûcibi üzere süluk ėdiŋ ve nefsiŋ şehevâtına göre ʿamel etmeŋ 
GAL.5.17*zîrâ nefis rûha muhâlif nesnelere rûh dahi nefse muhâlif nesnelere iştihâ eyler ve bu nesneler birbirine zıdd dır şöyle ki istediḡiŋiz nesneleri ėdemezsiŋiz 
GAL.5.18*eḡer Rûhdan mühtedî olursaŋız şerîʿat hükmünüŋ altında deḡilsiŋiz 
GAL.5.19*pes nefsiŋ ʿamelleri bellidir yaʿnî fısk ve zinâ ve necâset ve şehvet 
GAL.5.20*bütperestlik ve sihir ve ʿadâvât ve muhâsamât ve ġayret ve ġazab ve münâkaşât ve muhâlefât ve fırkalar 
GAL.5.21*ve hased ve katl ve sekir ve velâʾim ve bunlara beŋzer efʿâl ki size evvelden söylediḡim gibi hâlen dahi söylerim ki bu nesneleri ėdenler melekût-ullaha nâʾil olmazlar 
GAL.5.22*Ammâ Rûhuŋ semeresi muhabbet ve sürur ve selâmet ve ġazabda teʾennî ve lütuf ve ihsân ve îmân 
GAL.5.23*ve hilm ve ʿiffetdir • bu nesnelere şerîʿatıŋ muhâlefeti yokdur 
GAL.5.24*pes Mesîhî olanlar cesedi ehvâʾ ve şehevât ile bile salb eylediler 
GAL.5.25*eḡer Rûh ile dirilir isek Rûh ile dahi insilâk ėdelim 
GAL.5.26*ve birbirimizi husûmete çekip birbirimize hased eylemekle bâtıl iftihâr etmeyelim ∞ 
GAL.6.1*Ey karındaşlar eḡer bir kimse bir hatâda tutulursa siz ki rûhânîsiŋiz şul kimseyi hilmiŋ rûhu ile ıslâh eyleyiŋ ve sakın ki sen dahi belâya uğramayasın 
GAL.6.2*birbiriŋiziŋ yüklerini tahammül eyleyiŋ • bu vechile Mesîhiŋ nâmûsunu itmâm ėdersin 
GAL.6.3*zîrâ bir kimse bir zât deḡil iken kendỉsini bir nesne zann ėderse ȯnủ kendỉniŋ kalbi ıdlâl ėder 
GAL.6.4*pes herkes kendỉ ʿamelini imtihân eylesin o zamân tefahhur kendỉde ola ġayrı kimsede olmaya 
GAL.6.5*zîrâ herkes kendỉ yükünü götürse gerek 
GAL.6.6*Pes kelâmda müteʿallim olunan kendỉ muʿallimini her hayrâtına müşârik eyleye 
GAL.6.7*Hatâ etmeŋ Allah Teʿâlâ istihzâ olunmaz zîrâ insân ne ki ekmiş olursa ȯnủ biçecekdir 
GAL.6.8*zîrâ kendỉ cesedine eken cesedden fesâdı biçecekdir ammâ Rûha eken Rûhdan ebedî hayâtı biçecekdir 
GAL.6.9*pes íyỉlik etmede tekâsül etmeyelim zîrâ kusûr etmezsek kendỉ vaktinde biçeceḡiz 
GAL.6.10*imdi fursat elimizde iken hepsine íyỉlik ėdelim bâ-husûs ehl-i îmâna 
GAL.6.11*Bakıŋ kendỉ hatt-ı destim ile ne büyük mektûb yazdım 
GAL.6.12*zîrâ cesedde güzel görünmek isteyenler size ihtitânı teklîf ėderler ancak ȯnuŋ içỉn ki Mesîhiŋ salîbinden ötürű eziyyet çekmeyeler 
GAL.6.13*zîrâ mahtûn olanlar kendỉler şerîʿatı gözetmezler ammâ cesediŋiz ile tefahhur etmek içỉn isterler ki mahtûn olasız 
GAL.6.14*Ammâ ben ise Allah göstermesin ki Rabbimiz ʿİsâ el-Mesîhiŋ salîbinden ġayrı nesne ile tefahhur eyleyem ki ȯnuŋla baŋa dünyâ maslûbdur ve ben dahi dünyâya maslûbum 
GAL.6.15*zîrâ Hazret-i ʿİsâ el-Mesîhde ne hitân ve ne ġulfe bir şeye deḡer ammâ yeŋi halîka 
GAL.6.16*ve şul cümle kimesneler üzerine ki bu kânûna göre süluk ėderler Allah Teʿâlânıŋ İsrâʾîli üzerine dahi selâmet ve rahmet ola 
GAL.6.17*Bundan soŋra kimse baŋa zahmet vėrmesin zîrâ ben cesedimde Rabb ʿİsânıŋ yara eserlerini taşırım 
GAL.6.18*Rabbimiz Hazret-i ʿİsânıŋ ʿinâyeti rûhuŋuz ile olsun ey karındaşlar âmîn ∞ (Roma şehrinden Ġalatiyya ahâlîsine irsâl olunan risâle budur) 
EPH.0.0*Pavlus nâm resûlüŋ Efesus şehriniŋ ahâlîsine irsâl eylediḡi risâlesi
EPH.1.1*Allah Teʿâlânıŋ murâd-ı şerîfi ile Hazret-i ʿİsâ el-Mesîhiŋ resûlü Pavlus Efesusda olan kadîslere ve Hazret-i ʿİsâ el-Mesîhe îmân getỉrenlere 
EPH.1.2*size Babamız Allah Teʿâlâdan ve Rabbimiz ʿİsâ el-Mesîhden ʿinâyet ve selâm olsun 
EPH.1.3*Allah Teʿâlâ ve Rabbimiz Hazret-i ʿİsâ el-Mesîhiŋ Babası ki bizi envâʿ-i berekât-ı rûhâniyye ve semâviyye ile Mesîhiŋ vesîlesiyle bereketledi mübârek olsun 
EPH.1.4*nice ki bizi ʿâlemiŋ teʾsîsinden evvel ȯnuŋ içỉn intihâb eyledi tâ ki ȯnuŋ huzûrunda muhabbet ile kadîs ve ʿayıbsız olavız 
EPH.1.5*ki bizi kendỉ irâdetiniŋ rızâsından Hazret-i ʿİsâ el-Mesîhiŋ sebebi ile kendỉye tebennî etmek içỉn takdîr eyledi 
EPH.1.6*şul ʿazîz lütfunuŋ hamdı içỉn ki ȯnuŋla bizi Sevgỉli Oğlu içỉn makbûl eyledi 
EPH.1.7*ki ȯnuŋla kendỉ dem-i şerîfiŋ sebebi ile halâsa yaʿnî günâhlarıŋ mağfiretine nâʾil olduk şul ġınâyetiniŋ ġınâsından 
EPH.1.8*ki bize ȯnủ her hikmet ve tedbîr ile ifâze eyledi 
EPH.1.9*ve bize kendỉ irâdetiniŋ sırrını bildirdi şul rızâsı üzere ki ȯnủ kendỉde ʿazm etdi idi 
EPH.1.10*yaʿnî ki muʿayyen vakitleriŋ tamâmında tedbîr etdi ki eḡer semâvâtda eḡer arzda olan her şeyʾi bir başa yaʿnî Hazret-i Mesîh altına cemʿ eyleye 
EPH.1.11*ȯŋa dėrim ȯnuŋla nasîbi aldık çün şul kimseniŋ kazâsı vefkince ki kendỉ murâdınıŋ tedbîri üzere cemîʿ şeyleri ėder takdîr olunduk 
EPH.1.12*tâ kim biz ki Mesîhe evvel ümîd tutduk celâliniŋ hamdı içỉn olavız 
EPH.1.13*ve siz dahi ȯŋa ümîd tutduŋuz siz ki hakk kelâmı yaʿnî halâsıŋızıŋ İncîlini işidip ȯŋa îmân getỉrdikden soŋra vaʿdeniŋ Rûh-ı Kudsü ile mahtûm olduŋuz 
EPH.1.14*ol ki mîrâsımızıŋ payıdır tâ celâliniŋ hamdı içỉn kesb olunan kavmiŋ halâsına dek 
EPH.1.15*Ȯnuŋ içỉn ben dahi Rabb ʿİsâya olan îmânıŋızı ve cümle kadîslere olan muhabbetiŋizi işitmekle 
EPH.1.16*siziŋ içỉn şükr etmeden vâz geçmeyip sizi duʿâlarımda yâd ėderim 
EPH.1.17*ki Rabbimiz Hazret-i ʿİsâ el-Mesîhiŋ Allahı ve Celâliŋ Babası kendỉyi bilmek içỉn size hikmet ve ilhâm rûhunu vėre 
EPH.1.18*ve ʿaklıŋızıŋ gözlerini tenvîr eyleye tâ kim ȯnuŋ daʿvetiniŋ ümîdi ve kadîslerde hâzır kılınan ʿazîz mîrâsınıŋ ġınâsı ne şekil idiḡini 
EPH.1.19*ve bizim içỉn ki îmân getỉririz ȯnuŋ kuvvetiniŋ ifrât-ı ʿazameti kemâl-i kudretiniŋ teʾsîri üzerine ne mertebe idiḡini bilesiz 
EPH.1.20*ki Mesîhi ölülerden ihyâ ėdip semâvâtda kendỉ sağ yanında oturtmağla ȯnủ icrâ eyledi 
EPH.1.21*tâ kim her riyâsetiŋ ve kudretiŋ ve ceberûtuŋ ve saltanatıŋ ve her nâmıŋ üzerine hükm ü hükûmet süre ki yalıŋız bu dehirde deḡil belki gelecek dehirde dahi aŋılır 
EPH.1.22*ve cemîʿ eşyâyı ayakları altına koyup ȯnủ cümle kilîseye baş reʾîsi nasb eyledi 
EPH.1.23*ol kilîseye ki ȯnuŋ cesedi ve her şeyde tekmîl ėdeniŋ kemâlidir ∞ 
EPH.2.1*Ve sizi hatâ ve günâhlarda ölmüş iken ihyâ eyledi 
EPH.2.2*sizi ki geçen zamânda ȯnlarda süluk etdiŋiz dünyânıŋ ʿasrına ve havâ saltanatınıŋ sultânına yaʿnî hâlen ʿisyân oğullarında iş gören rûha göre 
EPH.2.3*ki biz cümlemiz dahi aralarında bir zamân cesedimiz{iŋ} şehevâtı ile geçinip nefsiŋ ve sûʾ-i zannıŋ murâdlarına imtisâl ėderdik ve tabîʿatdan ġayrılar gibi ġazabıŋ oğulları idik 
EPH.2.4*Ammâ rahmeti bol Allah Teʿâlâ bize etdiḡi kesret-i muhabbetinden 
EPH.2.5*biz hatâlarda ölmüş iken bizi Mesîh ile ihyâ eyledi ve ȯnuŋ ʿinâyeti ile halâs olunduŋuz 
EPH.2.6*ve ȯnuŋ ile ihyâ ėdip bizi Hazret-i ʿİsâ el-Mesîh içỉn semâvâtda oturtdu 
EPH.2.7*tâ kim Hazret-i ʿİsâ el-Mesîh içỉn bize olan lütfundan gelecek ʿasırlarda kendỉ ʿinâyetiniŋ vâfir ġınâsını göstere 
EPH.2.8*zîrâ siz îmânıŋ vesîlesiyle ve Allahıŋ ʿinâyetiyle halâs olduŋuz ve bu sizden deḡil Allah Teʿâlânıŋ hibesidir 
EPH.2.9*ʿameller ile deḡil tâ kim kimse tefahhur etmeye 
EPH.2.10*zîrâ biz ȯnuŋ ʿameliyiz ve Hazret-i Mesîh ile şul sâlih ʿamellere yaradıldık ki Allah Teʿâlâ ȯnları müheyyâ eyledi tâ kim ȯnlara insilâk ėdeviz 
EPH.2.11*Ȯnuŋ içỉn hâtırıŋızda tutuŋ ki siz geçen zamânlarda cesedde bütperestler olup cesedde el ile işlenmiş ihtitânıŋ sebebiyle ehl-i hitândan ehl-i ġulfe diyẻ aŋlardıŋız 
EPH.2.12*ve o zamân siz bilâ-mesîh İsrâʾîliŋ umûr-ı ʿâmmesinden müntebiz ve vaʿdeniŋ ʿuhûdundan ġarîbler ümîdsiz ve dünyâda Allahsız idiŋiz 
EPH.2.13*ammâ hâlen Hazret-i ʿİsâ el-Mesîh ile olmağla siz ki mukaddemâ baʿîd idiŋiz Hazret-i Mesîhiŋ dem-i şerîfi ile karîb olduŋuz 
EPH.2.14*zîrâ o bizim selâmetimizdir ki ikisini bir etdi ve havlîniŋ orta dîvârını bozdu 
EPH.2.15*ve kendỉ cesedi ile ʿadâvetleri yaʿnî ayînler üzere mebnî olan vesâyânıŋ nâmûsunu izâle eyledi tâ kim selâmı ikâmet ėdip ol ikisinden kendỉ kendỉsinde bir yeŋi âdam yarada 
EPH.2.16*ve cesediyle ʿadâveti öldürdükden soŋra ikisini dahi Allah Teʿâlâya salîb ile bir cesede mütesâlih eyleye 
EPH.2.17*ve gelip ve size ki baʿîd idiŋiz ve ȯnlara ki karîb idiler selâmı tebşîr eyledi 
EPH.2.18*zîrâ ȯnuŋ sebebi ile ikimize dahi bir rûh ile Babaya takarrüb var 
EPH.2.19*İmdi artık ecnebî ve müteġarrib deḡilsiŋiz belki kadîsleriŋ hemşehirleri ve Allah Teʿâlânıŋ ehl-i beytisiŋiz 
EPH.2.20*çün havâriyyûnuŋ ve enbiyânıŋ temelinde binâ olduŋuz ve Hazret-i ʿİsâ el-Mesîh kendỉsi köşe başınıŋ taşı oldu 
EPH.2.21*ki ȯnuŋ üzerinde yakışık çatılmış bütün binâ Rabbe mukaddes heykel olmağa irtifâʿ bulur 
EPH.2.22*ki siz dahi bile üzerinde binâ olduŋuz tâ kim Rûh ile Allah Teʿâlânıŋ meskeni olasız ∞ 
EPH.3.1*Bu sebebden ben Pavlus siz bütperestler içỉn Hazret-i ʿİsânıŋ esîriyim 
EPH.3.2*eḡer baŋa siziŋ içỉn vėrilmiş Allah Teʿâlânıŋ ʿinâyetiniŋ taksîmini işitdiŋiz ise 
EPH.3.3*zîrâ ol baŋa ilhâm ile sırrı beyân etdi nice ki mukaddemâ muhtasarca yazdım 
EPH.3.4*ki ȯnủ okumağla Mesîhiŋ sırrında benim ne maʿrifetim var fehm etmeḡe kâdirsiŋiz 
EPH.3.5*ol sırrı dėrim ki hâlen Rûh ile havâriyyûna ve enbiyâsına keşf olunduğu gibi ġayrı ʿasırlarda benî âdeme beyân olunmamışdır 
EPH.3.6*yaʿnî ki bütperestler hemmîrâs ve hemcesedlerdir ve Hazret-i Mesîh içỉn İncîliŋ sebebi ile Allahıŋ vaʿdesinde müşâriklerdir 
EPH.3.7*ki ben ȯnuŋ hâdimi oldum baŋa vėrilmiş ʿinâyet-ullahıŋ hibesine ve kudret ve kuvvetine binâʾen 
EPH.3.8*baŋa dėrim ki kadîsleriŋ eŋ ednâsıyım bu ʿinâyet vėrildi ki bütperestler arasında Hazret-i Mesîhiŋ istidrâk olunmaz ġınâsını tebşîr eyleyem 
EPH.3.9*ve hepsiniŋ gözünü açıp göstereyim Hazret-i ʿİsâ el-Mesîh ile her şeyʾi yaradan Allah Teʿâlâda ezelden meknûn olan sırrıŋ taksîmi ne şekildir 
EPH.3.10*tâ kim hâlen semâvâtda olan riyâsetlere ve saltanatlara cemâʿatiŋ vâsıtasıyla Allah Teʿâlânıŋ hikmet-i mütenevviʿası izhâr oluna 
EPH.3.11*Rabbimiz Hazret-i ʿİsâ el-Mesîh ile etdiḡi ezelî takdîre göre 
EPH.3.12*ki ȯnuŋ sebebi ile söylemekde pervâsızlığımız ve ȯŋa olan îmân ile iʿtimâda duhûlümüz var 
EPH.3.13*Ȯnuŋ içỉn iltimâsım bu ki siziŋ içỉn çekdiḡim musîbetlerimde ki ʿizzetiŋizdir tazaccur etmeyesiz 
EPH.3.14*bu sebebden Hazret-i ʿİsâ el-Mesîhiŋ Babasına diz çökerim 
EPH.3.15*ki semâvâtda ve arzda olan cümle ʿayâl ȯndan müsemmâdır 
EPH.3.16*tâ kim kendỉ ġanî ʿizzetinden size vėre ki insân-ı bâtında ȯnuŋ Rûhu ile ġâyetü'l-ġâye mütevassık olasız 
EPH.3.17*ve îmân ile Hazret-i Mesîh kalbleriŋizde sâkin ola meveddetde müʾessel ve müʾesses oldukdan soŋra 
EPH.3.18*tâ kim cümle kadîsler ile ʿarz ve tûl ve ʿumk ve irtifâʿ nedir idrâk etmeḡe kâdir olasız 
EPH.3.19*ve Hazret-i Mesîhiŋ muhabbetini bilesiz ki her maʿrifetden ziyâdedir tâ kim Allah Teʿâlânıŋ cümle mülâʾati ile memlû olasız 
EPH.3.20*Pes ol kimseye ki derûnumuzda ʿamel ėden kuvvetine göre istediḡimizden ve zann etdiḡimizden ziyâde etmeḡe kâdirdir 
EPH.3.21*cemâʿatde Hazret-i Mesîh ile dehren ve dehren ve ebedü'l-âbâd mecd olsun âmîn ∞ 
EPH.4.1*Pes ben Rabb içỉn esîr iken size yalvarırım ki medʿuvv olduğuŋuz daʿvete lâyık olan vechile süluk ėdesiz 
EPH.4.2*kemâl-i tevâzuʿ ve hilm ve sabr ile birbiriŋize muhabbet ile tahammül ėderek 
EPH.4.3*ve selâmetiŋ kaydı ile Rûhuŋ ittihâdını saklamağa cehd ėderek 
EPH.4.4*bir cesed ve bir Rûh var nitekim siz dahi daʿvetiŋiziŋ bir ümîdine medʿuvv olduŋuz 
EPH.4.5*Rabb bir îmân bir maʿmûdiyye birdir 
EPH.4.6*hepsiniŋ Babası bir Allah Teʿâlâdır ol ki cümle üzerine ve cümle arasında ve cümleŋiziŋ içindedir 
EPH.4.7*ammâ her birimize Hazret-i Mesîhiŋ hibesiniŋ ölçeḡine göre ʿinâyet vėrildi 
EPH.4.8*ȯnuŋ içỉn dėr ki yukarᵼ çıkıp esîrleri esîrliḡe çekdi ve nâsa mevâhib vėrdi 
EPH.4.9*pes çıkdı dėdiḡi nedir meḡer ol ola ki evvel arzıŋ eŋ aşağı yerlerine indi 
EPH.4.10*inen kimse oldur ki cümle semâvât üzerine çıkdı tâ kim her şeyʾi memlû eyleye 
EPH.4.11*ve ol kendỉsi baʿzıları resûller ve baʿzıları enbiyâ ve baʿzıları mübeşşirler ve baʿzıları râʿîler ve ʿâlimler nasb eyledi 
EPH.4.12*kadîsleriŋ ıslâhı ve hizmetiŋ ʿameli ve Hazret-i Mesîhiŋ cesediniŋ bünyânı içỉn 
EPH.4.13*tâ cümlemiz îmânıŋ ve İbn-Ullahıŋ maʿrifetiniŋ ittihâdına yaʿnî kâmil âdama Hazret-i Mesîhiŋ kemâl-i kâmetiniŋ mikdârına vâsıl oluncaya dek 
EPH.4.14*tâ kim artık tıfıllar olmayıp temevvüc etmeyeviz ve âdamlarıŋ hîleleriyle ve mekir ve dalâle mahsûs muhâdaʿalarıyla her taʿlîmiŋ rüzgârı ile dolandırılmayavız 
EPH.4.15*belki muhabbet ile hakka sâdık olup ol kimseye göre ki baş yaʿnî Mesîhdir her şeyde izdiyâd bulavız 
EPH.4.16*ki her yetişdirilmiş masfal ile yakışık içerỉde işleyen kuvvet vefkince her ʿuzvuŋ kaderine göre yığılmış ve çatılmış bütün cesed cesede münâsib izdiyâd bula tâ kim kendỉ kendỉyi muhabbetde bünyân ėde 
EPH.4.17*Pes bunủ dėrim ve Rabb Teʿâlâ ile işhâd ėderim ki artık sâʾir bütperestler süluk etdikleri gibi süluk etmeyesiz yaʿnî ʿakıllarınıŋ bâtıllığında 
EPH.4.18*idrâkleri karaŋlıdır ve derûnlarında olan cehâlet ve kalblerinde olan salâbet içỉn hayât-ullahdan ber-tarafdırlar 
EPH.4.19*ki bî-elem olup her fehâşeti etmek içỉn kendỉlerini küllî rağbet ile şehevâta teslîm eylediler 
EPH.4.20*ammâ siz Mesîh içỉn böyle nesneler öḡrenmediŋiz 
EPH.4.21*eḡer fi'l-vâkiʿ ȯnủ diŋlediŋiz ve ȯnuŋla müteʿallim olduŋuz ise Hazret-i ʿİsâda olan hakk üzere 
EPH.4.22*belki size gerekdir ki evvelki sîretiŋize müteʿallik insân-ı ʿatîki kendỉŋizden bırağasız ki şehevât-ı hâdıʿa ile fesâd olur 
EPH.4.23*ve ʿaklıŋızıŋ rûhu ile mücedded olasız 
EPH.4.24*ve Allahıŋ sûretinde birr ü takvâ ve sıdk-ı takaddüs ile yaradılmış insân-ı cedîdi telebbüs ėdesiz 
EPH.4.25*Ȯnuŋ içỉn kizbi tarh ėdip herkes kendỉ karîbi ile hakkı söylesin zîrâ birbirimiziŋ aʿzâlarıyız 
EPH.4.26*ġazaba gelirseŋiz günâh etmeŋ • ġazabıŋız üzere güneş ufûl etmesin 
EPH.4.27*ve Şeytâna yer vėrmeŋ 
EPH.4.28*uğurlayan artık uğurlamasın belki zahmet çekip kendỉ eliyle hayr iş işlesin ki fakîre hisse vėreceḡi ola 
EPH.4.29*ağzıŋızdan hîç bir çürük söz çıkmasın ammâ ıslâh içỉn bir íyỉ söz var ise iktizâsına göre çıksın tâ kim mustimaʿlara lütuf bağışlaya 
EPH.4.30*ve Allah Teʿâlânıŋ Rûh-ı Kuddûsünü tahzîn eylemeŋ ki ȯnuŋ ile halâs günü içỉn mahtûm olduŋuz 
EPH.4.31*sizden her merâret ve hakıd ve ġazab ve çağırış ve bedgüftâr her şürur ile refʿ olunsun 
EPH.4.32*ammâ birbiriŋize kerîm ve merhametli oluŋ ve nice ki Allah Teʿâlâ size Hazret-i Mesîh içỉn ʿafv eyledi ise siz dahi birbiriŋize ʿafv eyleyiŋ ∞ 
EPH.5.1*Ve Allah Teʿâlâya sevgỉli oğulları gibi iktidâ eyleyiŋ 
EPH.5.2*ve muhabbetde süluk ėdiŋ nice ki Hazret-i Mesîh dahi bizi sevdi ve kendỉyi bizim yolumuza Allah Teʿâlâya kurbân ve zebîha ve hoş râyiha içỉn teslîm eyledi 
EPH.5.3*pes kadîslere lâyık olduğu üzere zinâ ve envâʿ-i necâset ve hırs araŋızda aŋılmasın bile 
EPH.5.4*ne fehâşet ne sefîhe söz ya mizâh ki bu nesneler sezâvâr deḡiller ammâ ȯnlarıŋ yerine şükr eyleyiŋ 
EPH.5.5*zîrâ bunủ bilirsiŋiz ki hîç zânî ve nâpâk ve harîs ki bütperestdir Hazret-i Mesîhiŋ ve Allah Teʿâlânıŋ mülkünde vâris olamaz 
EPH.5.6*kimse sizi bâtıl kelâm ile ıdlâl etmesin zîrâ bu nesneler içỉn ʿâsî oğullar üzerine ġazab-ullah gelir 
EPH.5.7*pes ȯnlara şerîk olmaŋ 
EPH.5.8*zîrâ bir zamân zulmet idiŋiz ammâ hâlen Rabbde nûrsuŋuz • imdi nûr zâdeler gibi süluk ėdiŋ 
EPH.5.9*zîrâ Rûhuŋ semeresi her hayırda ve ʿadilde ve sıdkıdadır 
EPH.5.10*Allah Teʿâlâ neden râzı ise yoklayıŋ 
EPH.5.11*ve zulmetiŋ meyvesiz ʿamellerinde şerîk olmaŋ belki ȯnlara melâmet eyleyiŋ 
EPH.5.12*zîrâ ȯnlardan gizlice işlenmiş nesneleri söylemek bile ʿayıbdır 
EPH.5.13*ammâ her melâmet olunacak şey nûrdan zâhir olur zîrâ her zâhir olan nesne nûrdur 
EPH.5.14*ȯnuŋ içỉn dėr ki sen ki uyursun uyanık ol ve ölülerden kalk tâ ki Hazret-i Mesîh seni tenvîr eyleye 
EPH.5.15*Pes bakıŋ ki kemâl-i ihtirâz ile süluk ėdesiz ahmak gibi deḡil ammâ ʿakıllılar gibi 
EPH.5.16*fırsatı ġanîmet biliŋ zîrâ bu günler yaman günlerdir 
EPH.5.17*ȯnuŋ içỉn ġâfil olmaŋ belki Rabb Teʿâlânıŋ murâdı ne ise aŋlayıŋ 
EPH.5.18*ve şarâbdan ki ȯnda envâʿ-i şekâvât vardır sarhoş olmaŋ ammâ Rûhdan memlû oluŋ 
EPH.5.19*kendỉ kendỉleriŋize mezâmîr ve tesbîhât ve rûhânî terettülât ile söyleşip kalbiŋizde Rabb Teʿâlâya taġannî ve tezemmür ėdiŋ 
EPH.5.20*dâʾimâ her şey içỉn Rabbimiz Hazret-i ʿİsâ el-Mesîhiŋ ismi ile Allah Teʿâlâya ve Babaya şükr ėdiŋ 
EPH.5.21*ve birbiriŋize kendileriŋizi mahâfet-ullah ile ihtizâʿ eyleyiŋ 
EPH.5.22*Ey karılar kocalarıŋıza kendỉŋizi Rabb Teʿâlâya ihzâʿ ėder gibi ihzâʿ eyleyiŋ 
EPH.5.23*zîrâ koca ʿavratıŋ başıdır Hazret-i ʿİsâ kendỉ cemâʿatiniŋ başı olduğu gibi ve cesede sıhhat vėren odur 
EPH.5.24*pes nice ki cemâʿat kendỉyi Hazret-i ʿİsâya ihzâʿ ėderse karılar dahi böyle her şeyde kendỉlerini kocalarına ihzâʿ eylesinler 
EPH.5.25*Ey kocalar siz dahi karılarıŋızı seviŋ nice ki Hazret-i ʿİsâ dahi cemâʿati sevip kendỉyi ȯnuŋ yoluna teslîm eyledi 
EPH.5.26*tâ kim ȯnủ kelâmıŋ vâsıtasıyla suyuŋ ġuslü ile tetahhur ėdip takdîs eyleye 
EPH.5.27*tâ kim ol cemâʿati muʿazzez lekesiz ve buruşuksuz ya bunlarıŋ gibi nesnesi olmaksızın kendỉ huzûrunda ihzâr eyleye ki mukaddes ve ʿayıbsız ola 
EPH.5.28*kocalar dahi böyle ʿavratlarını kendỉ öz bedenleri gibi sevmek gereklerdir • kendỉ ʿavratını seven kendỉ kendỉyi sever 
EPH.5.29*zîrâ kimse yokdur ki kendỉ etini sevmemiş ola belki ȯnủ besler ve kayırır Rabb Teʿâlâ cemâʿati kayırdığı gibi 
EPH.5.30*zîrâ biz ȯnuŋ cesediniŋ lahminiŋ ve üstühânlarınıŋ aʿzâlarıyız 
EPH.5.31*ȯnuŋ içỉn koca babasını ve anasını terk eyleyip kendỉ ʿavratına mülâsık ola ve iki iken bir lahm olalar 
EPH.5.32*bu ʿazîm sırrdır ve ȯnủ Hazret-i ʿİsâ ve cemâʿat içỉn söylerim 
EPH.5.33*nihâyet sizden her biriŋiz kendỉ karısını kendỉyi gibi sevsin karı dahi kocasına riʿâyet eylesin ∞ 
EPH.6.1*Ey oğullar vâlideyniŋizi Rabb Teʿâlâ içỉn diŋleyiŋ zîrâ bu hakkdır 
EPH.6.2*babaŋa ve anaŋa ikrâm eyle • bu evvelki vasiyetdir ki ȯŋa vaʿde mukârin olmuşdur 
EPH.6.3*tâ kim íyỉlikde olasın ve yer üzerinde ʿömrüŋ uzun ola 
EPH.6.4*ve siz babalar oğullarıŋızı ġazaba çekmeŋ belki ȯnlara Rabb ʿİsânıŋ teʾdîbi ve nasîhati ile terbiye vėriŋ 
EPH.6.5*Ey ʿabîdler ağalarıŋıza beşeriyyet üzere bîm ü lerze ve kalbiŋiziŋ inbisâtı ile Hazret-i Mesîhe gibi hizmet eyleyiŋ 
EPH.6.6*hemân göze karşᵼ kaʾannahu âdamlara beḡenilmek içỉn hizmet etmeŋ ammâ Hazret-i Mesîhiŋ huddâmı gibi Allah Teʿâlânıŋ murâdını cân ve göŋülden eyleyiŋ 
EPH.6.7*âdamlara gibi deḡil ammâ Rabbe gibi hayr hevâhlık ile hizmet eyleyiŋ 
EPH.6.8*çün bilirsiŋiz ki herkes kendỉ etdiḡi íyỉliḡine göre Rabb Teʿâlâdan ʿivaz alsa gerek ʿabd olsun hürr olsun 
EPH.6.9*ve siz ağalar dahi ȯnlara öyle ėdesiz ve tehdîdi gevşekledesiz zîrâ bilirsiŋiz ki hem siziŋ hem ȯnlarıŋ Rabb Teʿâlâsı gökdedir ve ȯnuŋ katında kimseniŋ kişiliḡine bakmak yokdur 
EPH.6.10*Mâbâkî ey karındaşlarım Rabb Teʿâlâ ile ve ȯnuŋ kudret ve kuvvetiyle tevessuk eyleyiŋ 
EPH.6.11*Allah Teʿâlânıŋ cümle silâhını gíyiŋ tâ kim Şeytânıŋ vesveselerine mukâvemet etmeḡe kâdir olasız 
EPH.6.12*zîrâ musâraʿatımız dem ü lahm ile deḡil ammâ riyâsât ve selâtîn ve bu dünyânıŋ hâkimleri ve bu ʿasrıŋ zalâmı ile ve maʿâlîlerde olan ervâh-ı habîse ile 
EPH.6.13*ȯnuŋ içỉn Allah Teʿâlânıŋ cümle silâhını gíyiŋ tâ kim yaman günde mukâvemete kâdir olasız ve her şeyʾi tekmîl etdikden soŋra kâʾim olasız 
EPH.6.14*pes sâbit-kadem olup ve belleriŋize hakkı kuşanıp birriŋ cevşenini gíyiŋ 
EPH.6.15*ve Selâm İncîliniŋ istiʿdâdı ile ayaklarıŋızı pûş etmiş duruŋ 
EPH.6.16*ve cümleden baş îmânıŋ siperini alıŋ ki ȯnuŋla ol habîsiŋ âteşîn oklarını itfâ etmeḡe kâdir olasız 
EPH.6.17*ve halâsıŋ tolġasını dahi alıp ve Rûhuŋ kılıcını ki Kelâm-Ullahdır kuşanıŋ 
EPH.6.18*her vakitde her duʿâ ve tazarruʿda rûh ile namâz kılıp ve bunuŋ içỉn her muvâzebet ile uyanık olup cümle kadîsler içỉn duʿâ ėdiŋ 
EPH.6.19*ve benim içỉn dahi ki baŋa açık ağız ile söylemek vėrile tâ kim İncîliŋ sırrını pervâsızlık ile iʿlâm eyleyem 
EPH.6.20*ki ȯnuŋ içỉn zincîrde iken risâlet ėderim tâ kim ȯnủ bî-pervâ söyleyem nice ki söylemek gereḡim 
EPH.6.21*Ve tâ siz dahi benim ahvâlimi ve işlediḡimi bilesiz mahbûb karındaş ve Rabbde sâdık hâdim Tihikos size ihbâr ėdecekdir 
EPH.6.22*ki ben ȯnủ size bu husûs içỉn gönderdim ki benim hâlimi bilesiz ve o kalbiŋize tesellî vėre 
EPH.6.23*Baba Allah Teʿâlâdan ve Rabbimiz Hazret-i ʿİsâ el-Mesîhden karındaşlara selâm ve îmân ile muhabbet olsun 
EPH.6.24*ve şul cümleler ile ki Rabbimiz Hazret-i ʿİsâ el-Mesîhi hulûsiyyet ile severler ʿinâyet olsun âmîn ∞ (Romadan Efesus ahâlîsine Tihikos ile yazılmış risâle budur) 
PHP.0.0*Pavlus nâm resûlüŋ Filibbî şehriniŋ ahâlîsine irsâl eylediḡi risâlesi
PHP.1.1*Hazret-i ʿİsâ el-Mesîhiŋ kulları Pavlus ve Timoteos Filibbî şehrinde olan Hazret-i ʿİsâ el-Mesîhde cümle kadîslere ve kesîslere ve şemmâslara 
PHP.1.2*size Babamız Allah Teʿâlâdan ve Rabbimiz Hazret-i ʿİsâ el-Mesîhden ʿinâyet ve selâm olsun 
PHP.1.3*Cümleŋiziŋ zikri ile Allah Teʿâlâya şükürler ėderim 
PHP.1.4*dâʾimâ her namâzımda siziŋ içỉn sürur ile duʿâ ėderim 
PHP.1.5*siziŋ evvelden tâ şimdiye dek İncîlde olan müşâreketiŋiz içỉn 
PHP.1.6*zîrâ iʿtimâdımız var ki sizde hayr ʿameli ibtidâ ėden kimesne ȯnủ Hazret-i ʿİsâ el-Mesîhiŋ gününe dek tekmîl eyleye 
PHP.1.7*zîrâ baŋa lâyıkdır ki ben bunủ siziŋ içỉn kıyâs eyleyem çünki ben sizi kalbimde tutarım • sizi dėrim ki cümleŋiz benim ʿinâyetime şerîksiŋiz kaydlarımda olsun ihticâcımda olsun ve İncîliŋ isbâtında olsun 
PHP.1.8*zîrâ Allah Teʿâlâ baŋa şâhiddir ki ben cümleŋizi Hazret-i ʿİsâ el-Mesîhiŋ derûnunda pek severim 
PHP.1.9*ve bunuŋ içỉn duʿâ ėderim ki muhabbetiŋiz maʿrifetde ve her fehimde ziyâd-ber-ziyâd ola 
PHP.1.10*ki eslah olan nesneleri temyîz ėdesiz tâ kim Mesîhiŋ gününde hâlis ve bilâ-insıdâm bulunasız 
PHP.1.11*ve Hazret-i ʿİsâ el-Mesîh ile Allah Teʿâlâya mecd ü hamd içỉn olan birriŋ esmârından dolasız 
PHP.1.12*Pes ey karındaşlar isterim ki baŋa vâkiʿ olan nesneler İncîliŋ izdiyâdı içỉn vâkiʿ olduğunu bilesiz 
PHP.1.13*şöyle ki benim Mesîh içỉn bendlerim bütün dîvânda ve bi'l-cümle sâʾir mevâzıʿda meşhûrdur 
PHP.1.14*ve Rabbde olan karındaşlarımızıŋ çoğu benim bendlerimde bî-pervâ İncîliŋ tebşîrinde ziyâde cerʾâet gösterdiler 
PHP.1.15*gerçi baʿzı var ki Hazret-i Mesîhi hasedden ve nizâʿdan tebşîr ėderler velakin baʿzısı dahi var ki íyỉ muhabbetden tebşîr ėderler 
PHP.1.16*ve ȯnlar ki Hazret-i Mesîhi ihlâs ile deḡil belki nizâʿdan tebşîr ėderler benim bendlerime musîbetler katmağa kasd ėderler 
PHP.1.17*ammâ bunlar muhabbetden tebşîr ėderler zîrâ bilirler ki ben İncîliŋ ihticâcı içỉn nasb olundum 
PHP.1.18*her ne ise yine de her vechile eḡer sûretâ eḡer hakîkaten Hazret-i Mesîh tebşîr olunur ve bundan sevinirim ve sevineceḡim 
PHP.1.19*zîrâ bilirim ki bu baŋa duʿâŋız ile ve Hazret-i ʿİsâ el-Mesîhiŋ Rûhunuŋ müsâʿadesiyle ile halâsa dönecekdir 
PHP.1.20*nitekim intizâr ile beklerim ve umarım ki bir nesnede hicâb etmeyem belki her pervâsızlık ile geçmiş zamânda gibi şimdi dahi böyle Hazret-i Mesîh benim bedenimde ister hayât ile ister mevt ile müteʿazzam olacakdır 
PHP.1.21*Zîrâ Mesîh baŋa gerek hayâtda gerek mevtde kesbdir 
PHP.1.22*pes eḡer cesedde dirilmekden işime fâʾide gelirse neyi ihtiyâr ėdeyim bilmem 
PHP.1.23*zîrâ iki tarafdan müzâyakam var çünki bedenden ayrılmağa ve Mesîh ile olmağa hasretim var ve bu baŋa ziyâdesiyle evlâ ve efdal olurdu 
PHP.1.24*ammâ bedende kalmak siziŋ içỉn dahi lâzımdır 
PHP.1.25*ve bunủ yakînen bilirim ki meks ėdip terbiyeŋiz içỉn ve îmânıŋ süruru içỉn yanıŋızda duracak'ım 
PHP.1.26*tâ kim benim sebebimden Hazret-i ʿİsâ el-Mesîh ile olan fahriŋiz ben tekrâr yanıŋızda hâzır olacağımda mezîd ola 
PHP.1.27*Hemân Hazret-i Mesîhiŋ İncîline lâyık olduğu üzere geçiniŋ tâ kim ya sizi gelip görmüş ya ġâʾib iken hâliŋizi işitmiş olayım ki İncîle îmân getỉrmek içỉn yek dil üzere cihâd ėdip bir rûhda sâbitsiŋiz 
PHP.1.28*hîç bir şeyde ve mukâvimlerden korkudulmayasız ol ki ȯnlarıŋ helâkine ve siziŋ halâsıŋıza ʿalâmetdir ve bu Allah Teʿâlânıŋ tedbîri ile vukûʿ bulacakdır 
PHP.1.29*zîrâ size yalıŋız Hazret-i Mesîhe îmân getỉrmek deḡil belki ȯnuŋ içỉn dahi teʾellüm çekmek vėrildi 
PHP.1.30*ve ol bende gördüḡüŋüz ve hâlen benden işitdiḡiŋiz cihâdda bulunursuŋuz ∞ 
PHP.2.1*Pes eḡer Hazret-i Mesîhde bir tesellî eḡer muhabbetiŋ bir muʿâveneti eḡer Rûhuŋ bir müşâreketi eḡer reʾfet ve merhametler var ise 
PHP.2.2*benim sürurumu tamâm eyleyiŋ ve fikriŋiz bir ve muhabbetiŋiz bir olup yek dil yek reʾy olasız 
PHP.2.3*hîç bir şeyʾi münâzaʿa ve bâtıl fahr içỉn etmeyip tevâzuʿda birbiriŋizi kendỉden efdal zann eyleyiŋ 
PHP.2.4*herkes hemân kendỉ nesnelerine bakmasın ammâ ġayrılarıŋ nesnelerine dahi baksın 
PHP.2.5*Hazret-i ʿİsâ el-Mesîhde olan hannân sizde dahi olsun 
PHP.2.6*ki o Allah Teʿâlânıŋ sûretinde iken Allah Teʿâlâya berâber olmak zann etmedi 
PHP.2.7*ammâ ʿabdiŋ şeklini almağla kendỉyi hîçe sayıp âdamlara müşâbih oldu 
PHP.2.8*ve sûretde âdam gibi bulunup kendỉ kendỉsin alçakladı hem tâ ölüme yaʿnî salîbiŋ ölümüne dek mutîʿ oldu 
PHP.2.9*ȯnuŋ içỉn ȯnủ Allah Teʿâlâ aʿlâ eyleyip ȯŋa bir isim vėrdi ki her isme üstdür 
PHP.2.10*tâ ki ʿİsânıŋ ismine gökdekiler ve yerdekiler ve yer altındakiler diz çöke 
PHP.2.11*ve her dil Baba Allah Teʿâlânıŋ mecdi içỉn ikrâr eyleye ki Hazret-i ʿİsâ el-Mesîh Rabbdir 
PHP.2.12*İmdi ey sevgỉlilerim nice ki baŋa dâʾimâ yalıŋız huzûrumda deḡil belki hâlen ġaybetimde dahi ziyâde itâʿat etdiŋiz halâsıŋızı bîm ü lerze ile tekmîl eyleyiŋ 
PHP.2.13*zîrâ Allah Teʿâlâ odur ki sizde hem murâdı hem ʿameli kendỉ rızâsı üzere icrâ ėder 
PHP.2.14*her şeyʾi tedemmürsüz ve mücâdelesiz eyleyiŋ 
PHP.2.15*tâ kim melâmetsiz hâlis ve Allahıŋ ʿayıbsız oğulları olasız şul fesâd ve fâsık tâʾifede ki ȯnlarıŋ aralarında nücumlar gibi ʿâlemde ziyâ vėrirsiŋiz 
PHP.2.16*ve hayâtıŋ kelâmını tutarsıŋız tâ kim Hazret-i Mesîhiŋ gününde fahr etmeḡe kâdir olam ki bî-maʿnî yürümedim ve ʿabes yere zahmet çekmedim 
PHP.2.17*ve eḡerçi ben döküş kurbânı gibi îmânıŋızıŋ zebîhası ve hizmeti içỉn takrîb olunursam ferahnâkım ve cümleŋiz ile bile mesrûrum 
PHP.2.18*ve ȯnuŋ içỉn siz dahi ferahnâk ve benim ile bile mesrûr oluŋ 
PHP.2.19*Pes Rabb ʿİsâda umarım ki size Timoteosu ʿan-karîb göndereyim tâ kim ben dahi ahvâliŋizi bildikden soŋra hâtırım hoş ola 
PHP.2.20*zîrâ göŋlüme muvâfık bir refîkim yokdur ki hulûsiyyet ile maslahatleriŋize mukayyed ola 
PHP.2.21*zîrâ herkes kendỉye çalışıp Hazret-i ʿİsâ el-Mesîhe çalışmaz 
PHP.2.22*ammâ siz ȯnuŋ tecribesini bilirsiŋiz ki oğul babaya hizmet ėder gibi benim ile İncîlde hizmet eyledi 
PHP.2.23*pes kendỉ hâlimi gördüḡüm gibi umarım ki bunủ size göndereyim 
PHP.2.24*hem Rabbde ümîdim var ki ben dahi tîz geleyim 
PHP.2.25*ammâ livâzımdan gördüm ki size Epafroditos nâm karındaşımı ve muʿâvini ve seferdaşımı ve siziŋ resûlüŋüzü ve hâcetlerimde hâdimi göndereyim 
PHP.2.26*zîrâ o cümleŋize pek müştâkdır ve ȯnuŋ hasteliḡini işitdiḡiŋizden pek elem çekdi 
PHP.2.27*ve hakîkatde hasta olup az kaldı öle yazdı ammâ Allah Teʿâlâ ȯŋa merhamet kıldı ve yalıŋız ȯŋa deḡil belki baŋa dahi tâ kim ġam üzere ġamım olmaya 
PHP.2.28*pes ȯnủ ziyâde cehd ile gönderdim tâ kim ȯnủ tekrâr görmekle sevinesiz ve benim elemim dahi eksile 
PHP.2.29*imdi ȯnủ Rabb içỉn her sürur ile kabûl eyleyiŋ ve buncılayın kimesneleri iʿtibâr eyleyiŋ 
PHP.2.30*zîrâ o Hazret-i ʿİsânıŋ ʿameli içỉn ölüme yaklaşdı idi ve siziŋ baŋa hizmetiŋiziŋ kusûrunu tetmîm etmek içỉn ʿömrüne mukayyed olmadı ∞ 
PHP.3.1*Mâbâkî ey karındaşlarım Rabb ile mesrûr oluŋ • ben size yine ol nesneleri yazmakdan usanmam ve size emînlikdir 
PHP.3.2*köpeklerden sakınıŋ bed ʿâmillerden sakınıŋ ashâb ü'l-katʿdan sakınıŋ 
PHP.3.3*zîrâ biz ehl-i hitânız ki rûh ile Allah Teʿâlâya ʿibâdet ėdip Hazret-i ʿİsâ Mesîh ile fahrileniriz ve cesede iʿtimâd etmeziz 
PHP.3.4*eḡerçi cesede ittikâl ėdeceḡim var ise de bir ġayrı kimse zann ėderse ki cesede ittikâl ėdecek şeyi vardır benim dahi ziyâde vardır 
PHP.3.5*zîrâ sekizinci günde mahtûn oldum ve İsrâʾîliŋ tâʾifesinden Benyâmîn sıbtından ʿİbrânîlerden ʿİbrânî ve dîn husûsunda Ferîsîyim 
PHP.3.6*ġayret ise kilîseye eziyyet eyledim • şerîʿatdan olan birr ise bilâ-maʿâb idim 
PHP.3.7*Ammâ baŋa fâʾide olan nesneleri Hazret-i Mesîh içỉn husrân saydım 
PHP.3.8*belki cemîʿ eşyâ husrân tutarım Rabbim Hazret-i ʿİsâ el-Mesîhiŋ maʿrifetiniŋ fazîletinden ki ȯnuŋ içỉn cümle eşyâ husr eyledim ve Hazret-i Mesîhi iktisâb etmek içỉn ȯnları zibil yerine tutarım 
PHP.3.9*tâ kim ȯnuŋla bulunayım vaktâki şerîʿatdan olan birrim yokdur belki ol birr var ki Mesîhiŋ îmânındandır yaʿnî ol birr ki îmânıŋ vâsıtasıyla Allah Teʿâlâdandır 
PHP.3.10*tâ kim ȯnủ ve ȯnuŋ inbiʿâsınıŋ kuvvetini ve elemleriniŋ iştirâkini bileyim ki ȯnuŋ mevtine müteşâbih oldum 
PHP.3.11*tâ kim ölüleriŋ inbiʿâsına nâʾil olayım 
PHP.3.12*artık öḡdülü aldım ya kâmil oldum dėmem lakin alırmıyım diyẻ koşarak saʿy ėderim ki Hazret-i ʿİsâ el-Mesîhden baŋa taʿyîn olunan nesneye nâʾil olam 
PHP.3.13*Ey karındaşlar ben dahi kendỉmi zann etmem ki öḡdülü aldım 
PHP.3.14*ammâ bir şeye cehd ėderim yaʿnî ardda olan nesneleri unudup ve öŋde olan nesnelere semt ėdip ve hedefe müteveccih olup Allah Teʿâlânıŋ ve Hazret-i ʿİsâ el-Mesîh ile olan fevkânî daʿvetiniŋ öḡdülüne çekilirim 
PHP.3.15*pes ne kadar kâmil isek böyle reʾy ėdelim ve eḡer siz bir nesne içỉn ġayrı zaʿmda iseŋiz ȯnủ size Allah Teʿâlâ keşf eyleye 
PHP.3.16*hemân bir kâʿide üzere süluk ėdelim ve nâʾil olduğumuz nesnede hemân bir fikr üzere olalım 
PHP.3.17*Ey karındaşlarım muktedîlerim oluŋ ve böyle süluk ėdenlere teʾemmül eyleyiŋ nice ki bizi kıdvet tutarsıŋız 
PHP.3.18*zîrâ niçesi böyle süluk ėderler ki ben niçe kerre size evvel söylediḡim gibi ve hâlen ağlayıp söylerim ki Mesîhiŋ salîbiniŋ düşmanlarıdır 
PHP.3.19*ki ȯnlarıŋ soŋu helâk ȯnlarıŋ ilâhı şikem ve ʿizzeti ʿayblarındadır ki ancak arzî nesnelere mukayyedlerdir 
PHP.3.20*ammâ bizim vatanımız göklerdedir ki oradan muhallisimiz Rabbimiz Hazret-i ʿİsâ el-Mesîhe muntazırlarız 
PHP.3.21*ol ki bizim ednâ cesedimizi ġayrı şekle koya tâ ki kendỉ ʿazîz cesedine müşâbih ola şul kuvvet üzere ki ȯnuŋla her şeyʾi kendỉye münkâd etmeḡe kâdirdir ∞ 
PHP.4.1*İmdi ey sevgỉli ve rağbetli karındaşlarım ki sürurum ve tâcımsıŋız hemân böyle Rabbde sâbit oluŋ ey sevgỉliler 
PHP.4.2*Evodiyâya yalvarırım ve kezalik Sintihese yalvarırım ki Rabb Teʿâlânıŋ husûsunda hemân bir zann üzere olalar 
PHP.4.3*saŋa dahi ey şerîk-i sâdık yalvarırım ki ȯnlara yârdım ėdesin zîrâ benim ile İncîl içỉn ictihâd eylediler Klemens ile ve sâʾir ʿameldaşlar ile ki ȯnlarıŋ adları hayâtıŋ kitâbındadır 
PHP.4.4*dâʾimâ Rabbde mesrûr oluŋ • tekrâr dėrim mesrûr oluŋ 
PHP.4.5*cümle âdamlara hilmiŋiz maʿlûm olsun • Rabb Teʿâlâ yakındır 
PHP.4.6*hîç bir şey içỉn ġam etmeŋ ammâ her şeyde talebleriŋiz duʿâ ve niyâz ve şükr ile Allah Teʿâlâya iʿlâm oluna 
PHP.4.7*ve her fehimden efdal olan Allah Teʿâlânıŋ selâmeti Hazret-i ʿİsâ el-Mesîhde kalbleriŋizi ve ʿakıllarıŋızı hıfz eyleye 
PHP.4.8*Mâbâkî ey karındaşlar her şey ki sahîh ʿazîz ʿâdil sâfi merġûb mûcibü's-senâ fazîl memdûh ise ȯnlara mukayyed oluŋ 
PHP.4.9*ve her ne ki benden öḡrendiŋiz ve aldıŋız ve işitdiŋiz ve gördüŋüz bu nesneleri eyleyiŋ de selâmet velîsi Allah siziŋle olacakdır 
PHP.4.10*Ben Rabbiŋ sebebi ile pek sevindim ki baŋa olan ihtimâdıŋız tâzelendi ve evvelde ihtimâd etdiŋiz ancak fursatıŋız eksik idi 
PHP.4.11*ben bunủ ȯnuŋ içỉn dėmem ki zarûretim ola zîrâ kendỉ hâlimden kanâʿat etmeḡe öḡrendim 
PHP.4.12*ben ednâ olmağa ve fâzıl olmağa dahi bilirim • cümlede ve her şeyde tok olmağa ve aç olmağa ziyâdete ve noksâna alışdım 
PHP.4.13*baŋa takviyye vėren Hazret-i Mesîh ile her şeye kâdirim 
PHP.4.14*Nihâyet siz mesâʾibimde bile şerîk olmakda íyỉ vardıŋız 
PHP.4.15*pes siz dahi ey Filibbî ahâlîsi bilirsiŋiz ki İncîliŋ ibtidâsında ben Makedoniyyadan gitdiḡim zamân sizden ġayrı hîç bir cemâʿat alış vėriş husûsunda beni hissemend etmedi 
PHP.4.16*zîrâ ben Tesalonikîde iken baŋa bir iki defʿa lâzım olanı gönderdiŋiz 
PHP.4.17*bunủ ȯnuŋ içỉn dėmem ki ihsânât arayım ammâ hisâbıŋız içỉn semereʾ-i mütekâsireyi ararım 
PHP.4.18*livâzım ne ise tasarrufumdadır ve bolluğum var hem mümtelîyim zîrâ sizden gönderilmiş hoşbûyu Allah Teʿâlâya makbûl ve marzî kurbânı Epafroditosdan aldım 
PHP.4.19*Allah Teʿâlâ kendỉ ġınâsına göre Hazret-i ʿİsâ el-Mesîh ile size her lâzım olanı yetişdire 
PHP.4.20*Babamız olan Allah Teʿâlâya ebedü'l-âbâd mecd olsun âmîn 
PHP.4.21*Cümle kadîslere Hazret-i ʿİsâ Mesîhde selâm eyleyiŋ • benim ile olan karındaşlar size selâm ėderler 
PHP.4.22*size cümle kadîsler ve bâ-husûs kayseriŋ sarâyında olanlar selâm ėderler 
PHP.4.23*Rabbimiz Hazret-i ʿİsânıŋ ʿinâyeti cümleŋiz ile olsun âmîn ∞ (Romadan Filibbî ahâlîsine yazılan ve Epafroditos ile gönderilen risâle budur) 
COL.0.0*Pavlus nâm resûlüŋ Kolosse şehriniŋ ahâlîsine irsâl eylediḡi risâlesi
COL.1.1*Allah Teʿâlânıŋ murâd-ı şerîfi ile Hazret-i ʿİsâ el-Mesîhiŋ resûlü Pavlus ve karındaş Timoteos 
COL.1.2*Kolosse şehrinde olan kadîslere ve Mesîhe inanan karındaşlara size Babamız Allah Teʿâlâdan ve Rabb ʿİsâ el-Mesîhden ʿinâyet ve selâm olsun 
COL.1.3*Biz dâʾimâ siziŋ içỉn duʿâ ėdip Allah Teʿâlâya ve Rabbimiz Hazret-i ʿİsâ el-Mesîhiŋ Babasına şükürler ėderiz 
COL.1.4*çün Hazret-i ʿİsâ el-Mesîhe olan îmânıŋızı ve cümle kadîslere etdiḡiŋiz meveddetiŋizi işitdik 
COL.1.5*size göklerde saklanmış ümîdiŋ sebebiyle ki ȯnủ evvelden şul İncîliŋ hakk kelâmında işitdiŋiz 
COL.1.6*ki bütün dünyâya vâsıl olduğu gibi size dahi vâsıl oldu ve ȯnủ işitdiḡiŋiz ve hakk üzere Allah Teʿâlânıŋ ʿinâyetini bildiḡiniz günden berỉ araŋızda meyve getỉrir 
COL.1.7*nice ki sevgỉli hizmetdaşımız Epafrasdan öḡrendiŋiz ki siziŋ içỉn Hazret-i Mesîhiŋ sâdık hâdimidir 
COL.1.8*ol ki bize rûh ile olan muhabbetiŋizi beyân eyledi 
COL.1.9*ȯnuŋ içỉn biz dahi bunủ işitdiḡimiz günden berỉ siziŋ içỉn duʿâ etmekden ve her hikmet ve rûhânî fehâmet ile Allah Teʿâlânıŋ murâdınıŋ maʿrifetinden memlû olmaŋız içỉn niyâz etmekden hâlî deḡiliz 
COL.1.10*tâ kim Rabbe lâyık olduğu üzere süluk ėdip ȯnủ her şeyde râzı ėdesiz ve her sâlih ʿamelde meyvedâr olup Allah Teʿâlânıŋ maʿrifetinde neşv ü nemâ bulasız 
COL.1.11*ve ʿazîz kuvvetiniŋ sebebiyle her kuvvet ile mütekavvî olup sürur ile her tahammül ve sabırda bulunasız 
COL.1.12*ve Babaya şükr ėdesiz ki nûr ile bizi kadîsleriŋ nasîbinde hissedar olmağa lâyık eyledi 
COL.1.13*Ol ki bizi zulümâtıŋ tasallutundan halâs ėdip şul kendỉ Habîb Oğlunuŋ melekûtuna nakl eyledi 
COL.1.14*ki ȯnda ve ȯnuŋ dem-i şerîfi ile halâs ve günâhlara mağfiretimiz var 
COL.1.15*Ol ki görünmez Allah Teʿâlânıŋ sûreti ve cemîʿ mahlûkâtıŋ bikridir 
COL.1.16*zîrâ cümle semavâtda ve arzda olan nesneler görünen ve görünmeyen şeyler ȯnuŋ ile halk olundular • eḡer kürsîler eḡer saltanatlar eḡer riyâsetler eḡer hükûmetler cümle nesneler ȯnuŋla ve ȯnuŋ içỉn yaradılmışdır 
COL.1.17*ve o cümle şeylerden evveldir ve cümle nesneler ȯnuŋla kâʾimdir 
COL.1.18*ve cemâʿatiŋ cesediniŋ başı hem ibtidâ ve ölülerden bikr odur tâ kim her nesnede reʾîs ola 
COL.1.19*Zîrâ Babanıŋ murâdı bu idi ki cümle kemâl ȯnda sâkin ola 
COL.1.20*ve ȯnuŋ salîbiniŋ kanı ile selâmeti kılıp cümle eḡer arzda eḡer semavâtda olan şeyleri kendỉye ȯnuŋ sebebi ile mütesâlih eyleye 
COL.1.21*ve sizi dahi ki bir zamân ayrılmış ve zamîr ile bed ʿamellerde düşmanlar idiŋiz 
COL.1.22*hâlen kendỉ lahminiŋ cesedinde mevt ile mütesâlih eyledi tâ kim sizi kendỉ huzûrunda kadîs ve levimsiz ve cürümsüz ihzâr eyleye 
COL.1.23*eḡer müʾesses ve îmânda sâbit durup işitdiḡiŋiz İncîliŋ ümîdinden ayrılmazsaŋız ki gök altında olan her mahlûk arasında tebşîr olunmuşdur ve ben Pavlus ȯnuŋ hâdimiyim 
COL.1.24*Ve hâlen siziŋ içỉn çekdiḡim elemlerimde sevinirim ve nevbetim ile Hazret-i Mesîhiŋ musîbetleriniŋ kusûrunu cesedimde tetmîm ėderim ȯnuŋ cesedi içỉn ki cemâʿatdir 
COL.1.25*ve ben bunuŋ hâdimi oldum Allah Teʿâlânıŋ tedbîrinden ki baŋa siziŋ içỉn vėrildi tâ kim Kelâm-Ullahı tekmîl eyleyem 
COL.1.26*yaʿnî ol sırr ki dehir ve ʿusûrdan muhtefî idi ve hâlen kadîslerine ʿayân oldu 
COL.1.27*yaʿnî Allah Teʿâlâ ȯnlara bu ʿazîz sırrıŋ ġınâsı bütperestler arasında ne idiḡini bildirmek istedi • ol ġınâ araŋızda ʿizzetiŋ ümîdi Hazret-i Mesîhdir 
COL.1.28*ki biz ȯnủ tebşîr ėdip her âdama her hikmetden nasîhat ve taʿlîm vėririz tâ kim her kişiyi Hazret-i ʿİsâ el-Mesîh ile Allah Teʿâlâya kâmil ihzâr ėderiz 
COL.1.29*ki ȯnuŋ içỉn zahmet çekip baŋa ġâyet ile muʿâvenet ėden kuvvetine göre cihâd ėderim ∞ 
COL.2.1*Bu sebebden isterim ki bilesiz ben siziŋ içỉn Laodikiyyede olanlarıŋ hem yüzümü cesedde görmeyenleriŋ hepsi içỉn ne kadar cihâd ėderim 
COL.2.2*tâ kim ȯnlarıŋ kalbleri mütesellî ve kendỉler dahi muhabbetde muttasıl ve Allah Teʿâlâ ve Babanıŋ ve Hazret-i Mesîhiŋ sırrını bilmek içỉn kemâl-i teyakkunuŋ ġâyetü'l-ġınâsına nâʾil olalar 
COL.2.3*ol sırr ki cümle hikmet ve maʿrifetiŋ hazîneleri ȯnda gizlenmişdir 
COL.2.4*pes bunủ ȯnuŋ içỉn dėrim ki kimse sizi ilkâ içỉn düzme kelimât ile aldatmaya 
COL.2.5*zîrâ eḡerçi cesed ile ġâʾib isem rûh ile siziŋleyim ve nizâmıŋızı ve Hazret-i Mesîhe olan îmânıŋızıŋ sübutunu görmekle sevinirim 
COL.2.6*pes nice ki Rabb ʿİsâ el-Mesîhi kabûl etdiŋiz ȯnuŋ ile dahi böyle süluk eyleyiŋ 
COL.2.7*ȯnuŋ içinde müʾessel ve mebnî ve îmânda sâbit olasız müteʿallim olduğuŋuz vechile ve ȯnda şükür ile izdiyâd üzere olasız 
COL.2.8*Sakınıŋ ki sizi felsefe ve bâtıl dalâlet ile insânıŋ nakline ve ʿâlemiŋ istiksâtine muvâfıkan ammâ Hazret-i Mesîhe muhâlifen nehb ėder kimse olmaya 
COL.2.9*zîrâ ilâhiyyatıŋ kemâli cesediyyet ile ȯnuŋ içinde sâkindir 
COL.2.10*ve siz ȯnuŋla mükemmelsiŋiz ki her saltanatıŋ ve hükûmetiŋ başıdır 
COL.2.11*ve ȯnda el ile olmamış hitân ile mahtûn olduŋuz zîrâ nefis günâhlarınıŋ cesedinden Hazret-i Mesîhiŋ hitânıyla soyulduŋuz 
COL.2.12*ȯnuŋ ile şul maʿmûdiyyede defn olunduŋuz ki ȯnuŋla dahi ihyâ olunduŋuz Allah Teʿâlânıŋ kuvvetine îmân getỉrmeŋiz sebebiyle ȯnủ ölülerden ihyâ eyledi 
COL.2.13*hem ȯnuŋla sizi ki günâhlarda ölmüş ve etiŋizin ġulfesinde {ölü} idiŋiz ihyâ ėdip size cümle günâhları ʿafv eyledi 
COL.2.14*ve üzerimize yazılan ve bize muhâlif olan âyînleriŋ temessükünü mahv ėdip ve salîbde asıp ortadan kaldırdı 
COL.2.15*ve hükûmât ve saltanatları soyup ve ȯnlardan Hazret-i Mesîhiŋ vesîlesiyle muzaffer olup ȯnları âşikâre fazh eyledi 
COL.2.16*Pes yemekde ya içmekde ya bayrâm ya ay başınıŋ ya sebt gününüŋ husûsunda kimse üzeriŋize hükm etmesin 
COL.2.17*zîrâ bu nesneler gelecek şeyleriŋ gölgesidir ammâ cesed Hazret-i Mesîhiŋdir 
COL.2.18*kimse tevâzuʿa ve melekleriŋ hizmetine mütekayyid olmağla size hükm etmesin ki görmediḡi nesnelere ayak basıp kendỉ nefsiniŋ ʿaklından bî-maʿnî istikbâl ėder 
COL.2.19*ve başa yapışmaz ki ȯnuŋ vesîlesiyle bütün cesed mefâsıl ve râbıtât ile muʿâvin ve muttasıl olmağla Allah Teʿâlâdan neşv ü nemâ alır 
COL.2.20*pes eḡer Hazret-i Mesîh ile dünyânıŋ istiksâtine öldüŋüz ise niçỉn dünyâda dirilenler gibi âyînleriyle yüklenirsiŋiz 
COL.2.21*yeme tatma yapışma dėrler 
COL.2.22*ve bu cümle nesneler istiʿmâl ile tebâh olurlar ve bunlar insânıŋ ahkâmına ve taʿlîmlerine göredir 
COL.2.23*eḡerçi bu nesneler nâfile ʿibâdet ve tevâzuʿ ve bedene ʿadem-i şefkat ve işbâ-yı cesede kusûr himmet ile nevʿan hikmet sûreti gösterirler ∞ 
COL.3.1*İmdi eḡer Hazret-i Mesîh ile ihyâ olunduŋuz ise ʿulvî nesneleri arayıŋ ki orada Hazret-i Mesîh Allah Teʿâlânıŋ sağ cânibinde câlisdir 
COL.3.2*ʿulvî nesneleri fikr eyleyiŋ • arzda olan nesneleri fikr etmeŋ 
COL.3.3*zîrâ siz ölmüşsüŋüz ve hayâtıŋız Hazret-i Mesîh ile Allah Teʿâlâda mahfîdir 
COL.3.4*hayâtımız olan Mesîh zâhir olduğu zamânda siz dahi ȯnuŋla bile ʿizzetde zâhir olursuŋuz 
COL.3.5*Pes bu arz üzerinde kullandığıŋız aʿzâŋızı yaʿnî zinâyı necâseti muhannesliḡi bed şehveti ve bütperestlik olan tamaʿkârlığı temyît eyleyiŋ 
COL.3.6*ki ȯnlarıŋ sebebi ile muʿasît evlâdı üzerine ġazab-ullah gelir 
COL.3.7*ve siz dahi ȯnlarıŋ arasında dirilir iken ȯnlarda bir zamân süluk ėderdiŋiz 
COL.3.8*şimdi siz bu cümle nesneleri dahi ağzıŋızdan tarh eyleyiŋ yaʿnî ġazabı ġayzı şirreti küfrü ve fehâşeti 
COL.3.9*birbiriŋize yalan söylemeŋ • ʿatîk insânı efʿâli ile nezʿ ėdip 
COL.3.10*cedîd insânı gíyiŋ ki ȯnủ Yaradanıŋ sûretine göre maʿrifet içỉn tecdîd olundu 
COL.3.11*ki ȯnda ne Yûnânî ne Yahûdî ne hitân ve ne ġulfe ne ʿacemî ve ne Tatarî ne hürr ve ne ʿabd var ammâ küll-fi-küll Hazret-i Mesîhdir 
COL.3.12*imdi Allah Teʿâlânıŋ muhtârları kadîsleri ve sevgỉlileri gibi reʾfet ve merhameti lütuf ve tevâzuʿyu hilm ve sabrı telebbüs eyleyiŋ 
COL.3.13*birbiriŋize tahammül ėdiŋ ve eḡer bir kimseniŋ bir kimse üzerine daʿvâsı var ise bağışlayıŋ • Hazret-i Mesîh size bağışladığı gibi siz dahi böyle eyleyiŋ 
COL.3.14*ve bu cümle üzerine meveddeti telbîs eyleyiŋ ki kemâliŋ ʿakdidir 
COL.3.15*ve kalbleriŋizde Allah Teʿâlânıŋ selâmı istîlâ eylesin ki ȯŋa bir cesedde daʿvet olunduŋuz ve şâkir olasız 
COL.3.16*Hazret-i Mesîhiŋ kelâmı sizde feyz ile sâkin olsun • birbiriŋize her hikmetde taʿlîm ve nasîhat ėdip mezmûrât ve tesbîhât ve rûhânî eġânîler ile Rabbde cân ve göŋülden lütf ile ırlayasız 
COL.3.17*ve her ne ki ėderseŋiz eḡer kavlde eḡer fiʿilde her şeyʾi Rabb ʿİsânıŋ ismi ile eyleyip ȯnuŋ cihetinde Allah Teʿâlâya ve Babaya şükürler ėdesiz 
COL.3.18*Ey karılar kocalara mahzûʿa oluŋ Rabbe lâyık olan vech üzere 
COL.3.19*ey kocalar karılarıŋızı seviŋ ve ȯnlara acı söz söylemeŋ 
COL.3.20*ey oğullar vâlideyniŋize her şeyde mutîʿ oluŋ zîrâ bu Rabb Teʿâlâya makbûldür 
COL.3.21*ey babalar oğullarıŋızı ġazabnâk eylemeŋ ki iblâs olmayalar 
COL.3.22*ey hizmetkârlar beşeriyyet üzere olan ağalarıŋıza her şeyde mutîʿ oluŋ • göze karşᵼ kaʾannahu âdamlara beḡenilmek içỉn hizmet etmeŋ ammâ kalbiŋ inbisâtıyla Allah Teʿâlâdan korkup hizmet eyleyiŋ 
COL.3.23*ve her ne ki işlerseŋiz sefâ-yı hâtırla eyleyiŋ âdamlara işler gibi deḡil ammâ Rabbe işler gibi işleyiŋ 
COL.3.24*ve biliŋ ki Rabbden mîrâsıŋ ʿivazını alacaksıŋız zîrâ Rabb el-Mesîhe hizmet ėdersiŋiz 
COL.3.25*ammâ ġadr ėden etdiḡi ġadrine göre cezâsın bula ve kişiliḡe bakmak yokdur ∞ 
COL.4.1*Ey ağalar hizmetkârlara hakk ve ʿadâlet eyleyiŋ çün bilirsiŋiz ki siziŋ de gökde Rabbiŋiz var 
COL.4.2*Duʿâda muvâzebet eyleyiŋ ve ȯnda şükr ile müntebih oluŋ 
COL.4.3*bizim içỉn dahi bile duʿâ ėdiŋ tâ kim Allah Teʿâlâ bize kelâmıŋ kapᵼsını feth eyledikde ben Mesîhiŋ sırrını beyân ėdeyim ki ȯnuŋ yoluna esîrim 
COL.4.4*ve ȯnủ baŋa söylemek düşer vechile iʿlân ėdeyim 
COL.4.5*Hâricler ile ʿâkilâne geçiniŋ ve fırsatı ġanîme görüŋ 
COL.4.6*kelâmıŋız dâʾimâ lütf ile olup tuz ile terbiye olunsun ki herkese ne yüzden cevâb vėrmek gerek ise bilesiz 
COL.4.7*Rabb içỉn hizmetdaşım ve hâdim-i sâdık ve sevgỉli karındaş Tihikos size cümle ahvâlimi iʿlâm ėdecekdir 
COL.4.8*ȯnủ bu husûs içỉn gönderdim ki ahvâliŋizi dahi bilip kalbleriŋizi tesellî eyleye 
COL.4.9*sâdık ve mahbûb Onesimus ile ki sizdendir • ȯnlar size buranıŋ hep umûrunu bildireceklerdir 
COL.4.10*benim ile bile esîr olan Aristarhus size selâm ėder ve Barnâbâsıŋ ʿamucazâdesi Markos dahi ki ȯnuŋ husûsu içỉn size gelirse ȯnủ kabûl ėdesiz diyẻ sipâriş olundu 
COL.4.11*ve Yustus dėdikleri Yesuʿ ki ȯnlar ehl-i hitândandır bunlar yalıŋız baŋa melekût-ullahıŋ ʿamelinde yârdım ėdip tesellî eylediler 
COL.4.12*sizden olan Mesîhiŋ ʿabdi Epafras size selâm ėder ve dâʾimâ siziŋ içỉn duʿâlarda ictihâd eyler ki kâmil ve Allah Teʿâlânıŋ her merzâtından mümtelî olasız 
COL.4.13*zîrâ ben ȯŋa şâhidlik ėderim ki o size Laodikiyye ve Hirapolis ahâlîsine pek ġayretlidir 
COL.4.14*muhibb Luka et-tabîb ve Dimas size selâm ėderler 
COL.4.15*Laodikiyyede olan karındaşlara ve Nimfasa ve ȯnuŋ evinde olan cemâʿatine selâm eyleyiŋ 
COL.4.16*ve bu risâle yanıŋızda okundukdan soŋra ȯnủ Laodikiyyelileriŋ kilîsesinde dahi okuduŋ ve siz dahi Laodikiyyeden gelen risâleyi okuyuŋ 
COL.4.17*ve Arhippusa deyiŋ ki Rabb içỉn kabûl etdiḡiŋ hizmetiŋe mukayyed olup tekmîl ėdesin 
COL.4.18*Ben Pavlusuŋ hatt-ı desti ile yazılan selâm budur ve bendlerimi yâd eyleyiŋ • ʿinâyet-ullah siziŋle olsun âmîn ∞ (Romadan Tihikos ve Onesimus ile Kolosse ahâlîsine irsâl olunan risâle budur) 
1TH.0.0*Pavlus nâm resûlüŋ Tessaloniki şehriniŋ ahâlîsine irsâl eylediḡi risâleʾ-i ûlâsı
1TH.1.1*Pavlus ve Silvanus ve Timoteos Tesalonikîde olan Ebb Allahıŋ ve Rabb ʿİsâ el-Mesîhiŋ kilîsesine size Babamız Allah Teʿâlâdan ve Rabbimiz ʿİsâ el-Mesîhden ʿinâyet ve selâm olsun 
1TH.1.2*Dâʾimâ siziŋ içỉn Allah Teʿâlâya şükürler ėdip sizi duʿâlarımızda yâd ėderiz 
1TH.1.3*îmânıŋızıŋ ʿamelini ve meveddetiŋiziŋ zahmetini ve Babamız Allah Teʿâlânıŋ huzûrunda Rabbimiz Hazret-i ʿİsâ el-Mesîhiŋ ümîdinde tahammülüŋüzü hâtırımıza getỉrmeḡe ferâġat etmeziz 
1TH.1.4*zîrâ ey Allahıŋ sevgỉli karındaşlar siziŋ muhtâr olduğuŋuzu biliriz 
1TH.1.5*ve size olan tebşîrimiz yalıŋız kelâm ile deḡil idi belki kuvvet ve Rûhü'l-Kudüs ve kemâl-i iʿtikâd ile idi nice ki siziŋ içỉn araŋızda ne şekil idiḡimizi bilirsiŋiz 
1TH.1.6*Ve siz bizim ve Rabbiŋ muktedîleri olup çok musîbetde Rûhü'l-Kudsüŋ süruru ile kelâmı kabûl etdiŋiz 
1TH.1.7*şöyle ki Makedoniyyada ve Ahaʾiyyede olan cümle müʾminlere kıdvet idiŋiz 
1TH.1.8*zîrâ Rabbiŋ kelâmı sizden yalıŋız Makedoniyya ve Ahaʾiyyede şâyiʿ olmadı belki Allah Teʿâlâya getỉrdiḡiŋiz îmân dahi her yerde intişâr buldu şöyle ki söyleyeceḡimiz kalmadı 
1TH.1.9*zîrâ ȯnlar bizim içỉn haber vėrdiler size duhûlümüz ne şekil idi ve nice ki Hayy ve Sâdık Allaha ʿibâdet etmek içỉn bütleri bırağıp Allah Teʿâlâya ricʿat etdiŋiz 
1TH.1.10*ve nice ki ȯnuŋ ölülerden ihyâ etdiḡi Oğlunu yaʿnî bizi gelecek ġazabdan halâs ėden Hazret-i ʿİsâyı göklerden beklersiŋiz ∞ 
1TH.2.1*Zîrâ ey karındaşlar siz kendỉleriŋiz bilirsiŋiz ki bizim size duhûlümüz bâtıl deḡil idi 
1TH.2.2*belki eḡerçi bildiḡiŋiz gibi evvelden Filibbî şehrinde elem ve şetimler çekdik ise yine de Allahımız ile bî-pervâ olup yanıŋızda niçe cihâd ile Allahıŋ İncîlini tebşîr eyledik 
1TH.2.3*zîrâ tebşîrimiz müdâheneden ve recisden ve mekr ile deḡil idi 
1TH.2.4*ammâ nice ki Allah Teʿâlâdan muhtârlar olup bize beşâret inanıldı böyle söyleriz âdamlara deḡil belki kalblerimizi imtihân ėden Allaha beḡenilmek içỉn 
1TH.2.5*zîrâ bildiḡiŋiz gibi hîç temelluk sözlerini istiʿmâl etmedik ve hırsda dahi bulunmadık • Allah şâhiddir 
1TH.2.6*ve ne âdamlardan ve ne sizden ve ne ġayrılardan ʿizzeti aramadık eḡerçi Hazret-i Mesîhiŋ resûlleri iken size yük olmağa kâdir idik 
1TH.2.7*ammâ araŋızda halîmler idik bir dâye kendỉ evlâdını terbiye ėder gibi 
1TH.2.8*bu vechile size müştâk olmağla sizi yalıŋız Allahıŋ İncîlinden deḡil belki nefeslerimizden dahi hissedâr etmek cânımıza minnet idi zîrâ mahbûblarımız idiŋiz 
1TH.2.9*Ve ey karındaşlar bizim mihnet ve zahmetimiz hâzırıŋızdadır ki size yük olmayalım diyẻ leyl ü nehâr iş işleyip yanıŋızda Allahıŋ İncîlini tebşîr eyledik 
1TH.2.10*siz ve Allah Teʿâlâ dahi şâhidlersiŋiz nice araŋızda birr ü takvâ ile ve size ki müʾminlersiŋiz levimsiz idik 
1TH.2.11*nitekim maʿlûmuŋuzdur ki her biriŋizi baba oğullarına gibi nasîhat ve tesellî ėderdik 
1TH.2.12*ve ibrâm ile yalvarırdık ki sizi kendỉ melekût ve celâline daʿvet ėden Allah Teʿâlâya lâyık olduğu vech üzere süluk ėdesiz 
1TH.2.13*Ȯnuŋ içỉn dahi her dâʾim Allah Teʿâlâya şükürler ėderiz ki siz bizden işitdiḡiŋiz Kelâm-Ullahı kabûl ėdip ȯnủ insân kelâmı gibi tutmadıŋız belki nice ki hakk ise siz müʾminlerde ʿamel ėden Allahıŋ Kelâmını gibi tutduŋuz 
1TH.2.14*zîrâ siz ey karındaşlar Yahûdâ vilâyetinde mevcûd ve ʿİsâ el-Mesîhe müntesib olan Allahıŋ cemâʿatlerine muktedî olduŋuz zîrâ siz dahi kendỉ tâʾifeŋizden hemân ol nesneleri çekdiŋiz ki ȯnlar Yahûdîlerden çekdiler 
1TH.2.15*ki Rabb ʿİsâyı hem kendỉ peyġamberlerini öldürüp bizi eziyyet etdiler ve Allah Teʿâlâya makbûl olmayıp cümle âdamlara zıddlardır 
1TH.2.16*ve bütperestlere İncîli tebşîr eylemeḡe bize yassak etdiler ki halâs olmayalar tâ kim kendỉ günâhlarını tetmîm eyleyeler pes tâ âhire dek üzerlerine ġazab geldi 
1TH.2.17*Ammâ biz ey karındaşlar sizden biraz zamân kalb ile deḡil ancak didâr ile mahrûm oldukdan soŋra dahi ziyâde hasret ile didârıŋızı görmeḡe cehd eyledik 
1TH.2.18*ȯnuŋ içỉn size hîç olmazsa bir ve iki kerre gelmek ister idik ammâ Şeytân bize mâniʿ oldu 
1TH.2.19*zîrâ ümîdimiz ya sürurumuz ya fahrimiziŋ tâcı ne yüzden ise siz dahi Rabbimiz Hazret-i ʿİsâ el-Mesîhiŋ huzûrunda ȯnuŋ gelişinde ȯndan deḡilmisiŋiz 
1TH.2.20*zîrâ siz fahrimiz ve sürurumuzsuŋuz ∞ 
1TH.3.1*Bu husûsdan artık tahammüle kâdir olmamağın Atinada yalıŋız metrûk olmak makbûlümüz idi 
1TH.3.2*ve karındaşımız hem Allahıŋ hâdimi Mesîhiŋ İncîliniŋ tebşîrinde muʿâvinimiz Timoteosu size îmânıŋızda terbiye ve tevsîk etmek içỉn irsâl eyledik 
1TH.3.3*tâ kim bu musîbetlerde kimse muztarib olmaya zîrâ bilirsiŋiz ki biz bunuŋ içỉn nasb olunduk 
1TH.3.4*zîrâ biz dahi yanıŋızda iken size musîbet çekeceḡimizi pėşîn söyler idik ki nice ki vâkiʿ oldu ve siz dahi bilirsiŋiz 
1TH.3.5*ȯnuŋ içỉn tahammül kalmamağla ȯnủ îmânıŋızı bilmek içỉn gönderdim tâ kim iğvâcı size iğvâ vėrmeye de zahmetimiz boşa çıkmaya 
1TH.3.6*Ve hâlen Timoteos bize sizden geldikde îmânıŋız ve meveddetiŋiz ve bizi dâʾimâ hayr ile zikr etdiḡiŋiz ve biz sizi istediḡimiz gibi siziŋ iştiyâk ile bizi görmeḡe murâd etdiḡiŋiz husûsundan müjde getỉrdi 
1TH.3.7*ȯnuŋ içỉn ey karındaşlar cümle musîbet ve zarûretlerimizde sizden îmânıŋız içỉn mütesellî olduk 
1TH.3.8*zîrâ biz hâlen zindeyiz eḡer siz Rabb ile sâbit-kademsiŋiz 
1TH.3.9*ve sizden Allah Teʿâlâya şükür getỉrmeḡe kâdiriz şul şâdmânlık içỉn ki siziŋ sebebiŋizden Allah Teʿâlâmızıŋ husûsunda şâd oluruz 
1TH.3.10*ve gėce ve gündüz pek ibtihâl ėderiz ki dîdârıŋızı görüp îmânıŋızıŋ kusûrâtını tekmîl eyleyeviz 
1TH.3.11*Pes Allah Teʿâlâ ve Babamız kendỉsi ve Rabbimiz Hazret-i ʿİsâ el-Mesîh yanıŋıza vusûl yolumuzu müyesser eyleye 
1TH.3.12*ve Rabb Teʿâlâ vėrsin ki bir biriŋize ve cümleye olan meveddetiŋiz tezâʾid ve tazâʿuf bula nice ki bizim size olan meveddetimiz izdiyâd bulmakdadır 
1TH.3.13*ve kalbleri salâhiyyetde sâbit kıla ki Allah Teʿâlâ ve Babamızıŋ huzûrunda Rabbimiz Hazret-i ʿİsâ el-Mesîhiŋ vusûlünde cümle mukaddesleri ile bî-günâh bulunasız ∞ 
1TH.4.1*Mâbâkî ey karındaşlar size yalvarırız ve Rabb Mesîh içỉn nasîhat ėderiz ki nice Allahı râzı etmek içỉn size vâcib olan süluku bizden aldıŋız ise dahi izdiyâd üzere olasız 
1TH.4.2*zîrâ biz size Rabb ʿİsâ tarafından ne vasiyyetler etdik ise bilirsiŋiz 
1TH.4.3*zîrâ Allah Teʿâlânıŋ murâdı budur ki mukaddes ve tetahhur olup zinâdan mücânebet eyleyesiz 
1TH.4.4*ve dahi ki sizden herkes kendỉ cesedini takaddüs ve ihtirâmda zabt etmeḡe bilesiz 
1TH.4.5*şehvetiŋ hevesinde deḡil nice ki Allah Teʿâlâyı bilmeyen bütperestler ėderler 
1TH.4.6*ve hîç kimse bu umûrda kendỉ karîbine tecâvüz ve zarar etmeye zîrâ Rabb Teʿâlâ bu cümle nesneler içỉn intikâm alır nice ki evvel size söyledik ve işhâd eyledik 
1TH.4.7*zîrâ Allah Teʿâlâ bizi necâsete daʿvet etmedi belki tahârete daʿvet eyledi 
1TH.4.8*ȯnuŋ içỉn bu nesneleri tahkîr ėden âdamı tahkîr etmez belki Allah Teʿâlâyı tahkîr ėder ki kendỉ Rûhü'l-Kudsünü bize vėrdi 
1TH.4.9*Kardēş muhabbeti husûsunda size yazmam lâzım deḡil zîrâ siz kendỉleriŋiz birbiriŋize muhabbet etmeḡe Allah cânibinden öḡrendiŋiz 
1TH.4.10*ve fi'l-hakîka siz dahi bunủ bi'l-cümle Makedoniyyada olan cemîʿ karındaşlara ėdersiŋiz ammâ ey karındaşlar size tenbîh ėderiz ki hemân izdiyâd üzere olasız 
1TH.4.11*ve cehd ile çalışasız ki râhatda olup kendỉ mesâlihiŋizi göresiz ve kendỉ elleriŋiz ile iş işleyesiz nice ki size ısmarladık 
1TH.4.12*tâ kim hâricler ile bir-hoşça geçinesiz ve kimseye muhtâc olmayasız 
1TH.4.13*Pes ey karındaşlar ehl-i merkad husûsundan bî-haber olduğuŋuzu istemeziz tâ kim öbűrleri gibi ki nâ-ümîdlerdir mahzûn olmayasız 
1TH.4.14*zîrâ eḡer Hazret-i ʿİsânıŋ öldüḡüne ve ihyâ olduğuna inanır iseŋ böyle dahi Allah Teʿâlâ Hazret-i ʿİsâ ile ehl-i merkadi bile getỉrecekdir 
1TH.4.15*ve Kelâm-ı Rabbânî ile size bunủ dėriz ki Rabbiŋ vüruduna kalmış biz zindeler ehl-i merkad olanlara takaddüm etmeziz 
1TH.4.16*zîrâ Rabb Teʿâlâ kendỉsi tenbîh savtı ile ve melekler başınıŋ âvâzı ile ve Allahıŋ sûru ile gökden nüzul ėdip Mesîhde ölmüş olanlar ibtidâ münbaʿis olacaklardır 
1TH.4.17*ȯndan biz kalmış zindeler ȯnlarıŋ ile bile Rabb Teʿâlâya havâda istikbâl etmek içỉn bulutlarda muhtatif oluruz ve bu vechile dâʾimâ Rabb ile kalacak'ız 
1TH.4.18*pes bu kelimât ile birbiriŋizi tesellî eyleyiŋ ∞ 
1TH.5.1*Ve eḡer zamân ve vakitleri sorarsaŋız ey karındaşlar size yazmak lâzım deḡil 
1TH.5.2*zîrâ siz kendỉleriŋiz yakînen bilirsiŋiz ki ol Rabbiŋ günü gėcede gelir hırsız gibi gelecekdir 
1TH.5.3*zîrâ selâm ve amândır dėdiklerinde ȯnlara baġteten gebe karıya doğuruş ağrıları geldiḡi gibi helâk yetişe ve hîç kurtulmayalar 
1TH.5.4*ammâ siz ey karındaşlar zulümâtda deḡilsiŋiz ki ol gün sizi hırsız gibi yakalaya 
1TH.5.5*siz cümleŋiz nûruŋ oğulları ve gündüzüŋ ferzendlerisiŋiz gėce ve zulümâtıŋ evlâdı deḡiliz 
1TH.5.6*pes sâʾirler gibi uyumayalım belki bîdâr ve hüşyâr olalım 
1TH.5.7*zîrâ uyuyanlar gėcede uyurlar ve mestâneler gėcede mest olurlar 
1TH.5.8*ammâ biz ki gündüzüŋ oğullarıyız hüşyâr olalım • îmân ve meveddetiŋ cevşeniyle ve halâs ümîdiniŋ tolġasıyla gíyinmiş duralım 
1TH.5.9*zîrâ Allah Teʿâlâ bizi ġazab içỉn deḡil belki şul Rabbimiz Hazret-i ʿİsâ el-Mesîhiŋ vâsıtasıyla halâsa nâʾil olmağa takdîr eyledi 
1TH.5.10*ki bizim içỉn öldü tâ kim ister uyanık ister uykuda iken ȯnuŋla bile zinde olavız 
1TH.5.11*pes birbiriŋize nasîhat eyleyiŋ ve hâlen etdiḡiŋiz gibi herkes kendỉleriŋizi ıslâh ėdiŋ 
1TH.5.12*Ve ey karındaşlar size yalvarırız ki araŋızda olan zahmet çekenlere ve Rabb ile üzeriŋize nasb olunup nasîhat ėdenlere riʿâyet ėdesiz 
1TH.5.13*ve ȯnlara ʿamelleri içỉn ziyâdesiyle ikrâm ve meveddet ėdesiz ve araŋızda selâmet üzere oluŋ 
1TH.5.14*İmdi ey karındaşlar sizden ricâmız budur ki bî-tedbîr olanlara nasîhat ėdip ve cebânları tesliye eyleyip zaʿyıflara imdâd ėdesiz ve cümle nâsa müteʾennî olasız 
1TH.5.15*zinhâr kimse kimseye kemliḡe kemlik edâ etmesin • dâʾimâ gerek birbiriŋiziŋ gerek cümle ġayrılarıŋ íyỉliḡine çalışasıŋız 
1TH.5.16*dâʾimâ şâd ve hurrem oluŋ 
1TH.5.17*muvâzebet üzere namâz kılıŋ 
1TH.5.18*her nesne içỉn şükr eyleyiŋ zîrâ Allah Teʿâlânıŋ Hazret-i ʿİsâ ile siziŋ içỉn murâdı budur 
1TH.5.19*Rûhu söyündürmeŋ 
1TH.5.20*nübüvveti hor görmeŋ 
1TH.5.21*her şeyʾi tecribe eyleyiŋ ve íyỉsini tutuŋ 
1TH.5.22*şerriŋ her cinsinden ictinâb eyleyiŋ 
1TH.5.23*ve selâmetiŋ velîsi Allah Teʿâlâ siz cümleŋizi mukaddes eylesin ve Rabbimiz Hazret-i ʿİsâ el-Mesîhiŋ vüruduna dek bi'l-cümle rûhuŋuz ve cânıŋız ve cesediŋiz bilâ-ʿayb olsun 
1TH.5.24*sizi daʿvet ėden emîn ve sâdıkdır ki bunủ dahi ėder ola 
1TH.5.25*Ey karındaşlar bizim içỉn duʿâ eyleyiŋ 
1TH.5.26*cümle karındaşlara kubleʾ-i tâhire ile selâm eyleyiŋ 
1TH.5.27*size Rabb içỉn ând vėririm ki bu risâle cümle mukaddes karındaşlara okuna 
1TH.5.28*Rabbimiz Hazret-i ʿİsâ el-Mesîhiŋ ʿinâyeti siziŋle olsun âmîn ∞ (Atinadan Tessaloniki ahâlîsine yazılan risâleʾ-i ûlâ budur) 
2TH.0.0*Pavlus nâm resûlüŋ Tesalonikî şehriniŋ ahâlîsine irsâl eylediḡi risâleʾ-i sâniyesi
2TH.1.1*Pavlus ve Silvanus ve Timoteos Tesalonikîde olan Babamız Allahıŋ ve Rabb ʿİsâ el-Mesîhiŋ kilîsesine 
2TH.1.2*size Babamız Allah Teʿâlâdan ve Rabbimiz ʿİsâ el-Mesîhden ʿinâyet ve selâm olsun 
2TH.1.3*Biz siziŋ içỉn dâʾimâ lâyık olduğu üzere Allah Teʿâlâya şükr etmek gereḡiz ki îmânıŋız izdiyâd üzere olup her biriŋiziŋ meveddeti birbirine mezîddir 
2TH.1.4*şöyle ki biz bile Allah Teʿâlânıŋ kilîselerinde sizden tefahhur ėderiz şul çekdiḡiŋiz eziyyet ve musîbetlerde olan tahammül ve îmânıŋızıŋ sebebinden 
2TH.1.5*ki Allah Teʿâlânıŋ hakk hükmünüŋ delâletidir tâ kim ol Allahıŋ melekûtuna sezâvâr olasız ki ȯnuŋ içỉn müteʾellimsiŋiz 
2TH.1.6*zîrâ Allah katında hakk budur ki size musîbet vėrenlere musîbet edâ eyleye 
2TH.1.7*ve size ki musîbetlisiŋiz bizim ile bile râhat vėre ol zamân ki Rabbimiz Hazret-i ʿİsâ el-Mesîh kendỉ kuvvetiniŋ melâʾikesiyle gökden zâhir olup 
2TH.1.8*âteşiŋ ʿalevi miyânında Allahı bilmeyenlerden ve Rabbimiz Hazret-i ʿİsâ el-Mesîhiŋ İncîline itâʿat etmeyenlerden intikâm alacakdır 
2TH.1.9*ki ȯnlar ȯnuŋ dîdârından ve kuvvetiniŋ celâlinden ebedî helâkiŋ ġazâbını çekeceklerdir 
2TH.1.10*kendỉ mukaddesleri ile mümecced olmağa geldiḡi ve cümle müʾminleri ile ʿacîb olduğu günde ol sebebden ki bizim size etdiḡimiz şehâdet tasdîk olundu 
2TH.1.11*Ȯnuŋ içỉn biz dahi dâʾimâ siziŋ içỉn duʿâ ėderiz ki Taŋrımız Allah Teʿâlâ sizi bu daʿvete lâyık ėde ve kendỉ ihsânınıŋ cümle rızâsını ve îmânıŋ ʿamelini kuvvetiyle itmâm eyleye 
2TH.1.12*tâ kim Rabbimiz Hazret-i ʿİsâ el-Mesîhiŋ ism-i şerîfi araŋızda müteʿazziz ola ve siz dahi ȯnuŋla Allah Teʿâlânıŋ ve Rabbimiz Hazret-i ʿİsânıŋ ʿinâyeti mûcibince müteʿazziz olasız ∞ 
2TH.2.1*Ey karındaşlar Rabbimiz Hazret-i ʿİsâ el-Mesîhiŋ kudûmu ve bizim ȯnuŋla olacak ictimâʿımız husûsunda size yalvarırız 
2TH.2.2*ki musâraʿatle zamîriŋizde Hazret-i Mesîhiŋ günü ʿan-karîb geliyor diyẻ ne rûhuŋ ne kelâmıŋ ne kaʾannahu tarafımızdan olan risâleniŋ sebebi ile kımıldanıp şaşıyasız 
2TH.2.3*kimse sizi bir vechile aldatmasın zîrâ irtidâd gelmezden ve ol günâh âdamı ibnü'l-bevvâr zuhûr etmezden evvel Hazret-i Mesîhiŋ günü gelmeyecekdir 
2TH.2.4*ki muhâlefet ėdip her ism-ilâh ile müsemmâ ya maʿbûd olan üzerine tereffuʿ ėder ol mertebe ki kendỉyi ilâh gibi gösterip heykel-ullahda ilâh gibi otura 
2TH.2.5*Hâtırıŋızda deḡilmidir ki ben dahi yanıŋızda iken size bu nesneleri söylerdim 
2TH.2.6*ve el-ân ȯnủ menʿ ėden nedir bilirsiŋiz ki vaktince zuhûr eyleye 
2TH.2.7*zîrâ artık ʿisyânıŋ sırrı icrâ ėder • hemân hâlen ȯnủ menʿ ėden tâ ortadan kaldırılıncaya dek menʿ ėdecekdir 
2TH.2.8*ve o zamân ol ʿâsî zuhûr ėdecekdir ki Rabb Teʿâlâ ȯnủ kendỉ ağzınıŋ nefhası ile bozup kendỉ zuhûrunuŋ tecliyyesi ile berbâd eyleye 
2TH.2.9*ol ʿâsî ki ȯnuŋ zuhûru Şeytânıŋ teʾsîrinden her kuvvetle ve âyât ve kerâmât-ı kâzibe ile 
2TH.2.10*ve helâk olacaklar arasında zulmüŋ ġurûru ile vukûʿ bulacakdır ol sebebden ki hakkıŋ muhabbetini kabûl etmediler ki halâs olalar 
2TH.2.11*ȯnuŋ içỉn Allah Teʿâlâ ȯnlara ġurûr teʾsîrini göndere ki kizbe inanalar 
2TH.2.12*tâ kim hakka inanmayıp ammâ zulme dayanan hepsi muʿâkab olalar 
2TH.2.13*Ammâ ey Rabbiŋ sevgỉli karındaşları biz dâʾimâ siziŋ içỉn Allah Teʿâlâya şükr etmek gereḡiz ki Hakk Sübhânu ve Teʿâlâ sizi ibtidâdan berỉ halâs olmak içỉn ihtiyâr eyledi şul Rûhuŋ takdîsi ile ve Hakka îmân etmek ile 
2TH.2.14*ki sizi ȯŋa tebşîrimiz ile daʿvet eyledi tâ kim Rabbimiz Hazret-i ʿİsâ el-Mesîhiŋ ʿizzetine nâʾil olasız 
2TH.2.15*pes ey karındaşlar sâbit-kadem oluŋ ve gerek kelâmdan gerek risâlemizden öḡrendiḡiŋiz taʿlîmi pekçe tutuŋ 
2TH.2.16*ve Rabbimiz ʿİsâ el-Mesîh ve Babamız Allah Teʿâlâ ki bizi sevip ʿinâyetiniŋ sebebiyle ebedî tesliyeyi ve sâlih ümîdi ihsân eyledi 
2TH.2.17*kalbleriŋize tesellî vėrip sizi cemîʿ akvâl ve efʿâl-i cemîlede ber-karâr eyleye ∞ 
2TH.3.1*Mâbâkî ey karındaşlar bizim içỉn duʿâ eyleyiŋ ki Rabbiŋ Kelâmı münteşir ve yanıŋızda gibi müteʿazziz ola 
2TH.3.2*ve dahi ki biz fâsık ve fâsid âdamlardan kurtulavız zîrâ îmân hepsiniŋ deḡil 
2TH.3.3*ammâ Rabb Teʿâlâ hakkdır ki sizi ber-karâr ėdip şerîrden saklayacakdır 
2TH.3.4*ve biz size Rabb içỉn iʿtimâd ėderiz ki size sipâriş etdiḡimizi hem ėdersiŋiz hem ėdeceksiŋiz 
2TH.3.5*hemân Rabb Teʿâlâ kalbleriŋizi muhabbet-ullaha ve Mesîhiŋ sabırlı tevakkufuna hidâyet eyleye 
2TH.3.6*Ve ey karındaşlar size Rabbimiz Hazret-i ʿİsâ el-Mesîhiŋ ismiyle vasiyyet ėderiz ki her bî-tedbîr gezen ve bizden kabûl etdiḡi taʿlîme göre süluk etmeyen karındaşdan ictinâb ėdesiz 
2TH.3.7*zîrâ kendỉleriŋiz bilirsiŋiz nice ki biz iktidâ etmek gereksiŋiz zîrâ biz araŋızda tedbîrsiz iş işlemedik 
2TH.3.8*ve bir kimseden etmeḡi müften alıp yemedik belki zahmet ve meşakkat ile gėce ve gündüz iş işleyip yerdik ki size yük olmayavız 
2TH.3.9*ȯnuŋ içỉn deḡil ki o bize câʾiz olmaya ammâ size kendỉmizi kıdve etmek içỉn ki bize iktidâ eyleyesiz 
2TH.3.10*zîrâ dahi yanıŋızda iken size bunủ ki iş işlemek istemeyen yemesin diyẻ sipâriş ėderdik 
2TH.3.11*zîrâ işitdik ki araŋızda baʿzısı var ki bî-tedbîr süluk ėdip aslâ iş işlemezler ammâ bî-maʿnî şeylere çalışırlar 
2TH.3.12*pes bu makûle kimesnelere vasiyyet ve Rabbimiz Hazret-i ʿİsâ el-Mesîh içỉn nasîhat ėderiz ki sekîne ile iş işleyip etmeḡini yeyeler 
2TH.3.13*Ammâ siz ey karındaşlar íyỉlik etmekden yorulmaŋ 
2TH.3.14*ve bir kimse bu risâlede olan sözlerimize itâʿat etmez ise öyle kimseyi nişânlayıŋ ve ȯnuŋla karışmaŋ tâ kim utana 
2TH.3.15*lakin ȯnủ düşman gibi tutmaŋ belki ȯŋa karındaşa gibi nasîhat eyleyiŋ 
2TH.3.16*pes selâmetiŋ velîsi Rabb Teʿâlâ size dâʾimâ her vechile selâmet vėrsin • Rabb Teʿâlâ hepiŋiz ile olsun 
2TH.3.17*Bu selâm ben Pavlusuŋ eli ile yazılmışdır ki her risâleniŋ nişânı budur böyle yazarım 
2TH.3.18*Rabbimiz Hazret-i ʿİsâ el-Mesîhiŋ ʿinâyeti cümleŋiz ile olsun âmîn ∞ (Atinadan Tessaloniki ahâlîsine yazılan risâleʾ-i sâniye budur) 
1TI.0.0*Pavlus nâm resûlüŋ Timoteʾosa irsâl eylediḡi risâleʾ-i ûlâsı
1TI.1.1*Hallâsımız Allah Teʿâlânıŋ ve ümîdimiz Rabb Hazret-i ʿİsâ el-Mesîhiŋ emri mûcibince Hazret-i ʿİsâ el-Mesîhiŋ resûlü Pavlus 
1TI.1.2*îmânda öz oğlum Timoteosa ammâ baʿd Babamız Allah Teʿâlâdan ve Rabbimiz Hazret-i ʿİsâ el-Mesîhden ʿinâyet ve rahmet olsun 
1TI.1.3*Makedoniyyaya vardığım zamân ki Efesusda kalasın diyẻ saŋa ısmarladığım gibi sen dahi baʿzılara böyle ısmarla ki ġayrı taʿlîmleri öḡretmeyeler 
1TI.1.4*ve misâllar ve dükenmez ʿilm-i tenâsüllere hîç mukayyed olmayalar ki ȯnlar îmânda olan Allahıŋ irşâdını getỉrmeden ekseriyâ münâkaşâtı getỉrirler 
1TI.1.5*vasiyyetiŋ netîcesi ise şul kalb-i sâfdan ve zamîr-i sâlihden ve îmân-ı bînifâkdan sâdır olan meveddetdir 
1TI.1.6*ki baʿzılar ȯnlardan ʿudûl ėdip bâtıl kelâma mâʾil oldular 
1TI.1.7*ve şerîʿatıŋ ʿulemâsı olmak istemekle ne söylediklerini ne isbât etdiklerini aŋlarlar 
1TI.1.8*Pes biliriz ki şerîʿat íyỉdir eḡer bir kimse ȯnủ hakîkât ile kullansa 
1TI.1.9*zîrâ bunủ biliriz ki şerîʿat ʿâdil içỉn kurulmadı ammâ zâlimler ve ʿâsîler ve fâsıklar ve günâhkârlar ve fâcirler ve necîsler ve atayı ve anayı öldürenler ve kâtiller 
1TI.1.10*ve zânîler ve lûtîler ve âdam uğurlayanlar ve kâzibler ve hânisler içỉn kurulmuşdur ve şul sahîh taʿlîme zıdd olan sâʾir nesneler içỉn ki 
1TI.1.11*baŋa Mübârek Allahıŋ ʿizzetiniŋ tebşîri mûcibince tefvîz olunmuşdur 
1TI.1.12*pes Rabbimiz Hazret-i Mesîhe şükr ėderim ki baŋa kuvvet vėrip ve beni hizmetine nasb ėdip sâdık bildi 
1TI.1.13*ki evvelden sebbâb ve muʾzî ve şettâm ėder ammâ baŋa rahmet olundu zîrâ bilmezlikden ve îmânım olmadığından etdim 
1TI.1.14*ammâ Hazret-i ʿİsâ el-Mesîhe olan îmân ve meveddet ile Rabbimiziŋ ʿinâyeti mezîd oldu 
1TI.1.15*Bu söz sahîh ve her vechile kabûl olunmasına lâyıkdır ki Hazret-i ʿİsâ el-Mesîh şul günâhkârları ki ben ȯnlardan evvelkisiyim halâs etmek içỉn dünyâya gelmişdir 
1TI.1.16*ammâ baŋa ȯnuŋ içỉn rahmet olundu ki Hazret-i ʿİsâ el-Mesîh cümle şefkatini bende ki günâhkârlarıŋ evvelkisiyim izhâr eyleye tâ kim ȯŋa ebedî hayât içỉn îmân getỉreceklerine kıdvet olam 
1TI.1.17*ve ebedî ve ölmez ve görünmez pâdişâh ve hikmetde müteferrid olan Allah Teʿâlâya ebedü'l-âbâd ikrâm ve mecd olsun âmîn 
1TI.1.18*Ey oğul Timoteos ben saŋa bu vasiyyeti ısmarlarım ki seniŋ içỉn evvel olmuş nübüvvetlere göre ȯnlar ile bir íyỉ cihâd ictihâd eyleyesin 
1TI.1.19*ve şul îmânı ve niyyet-i hayrı hıfz ėdesin ki baʿzılar ȯnủ redd etmekle îmân husûsunda hasâr etdiler 
1TI.1.20*Himenaʾus ve Aleksandros ȯnlardandır ki ȯnları Şeytâna teslîm eyledim tâ kim sebb etmemeḡe öḡreneler ∞ 
1TI.2.1*Pes cümleden evvel nasîhat ėderim ki her âdam içỉn duʿâlar ve senâlar ve şefâʿatler ve şükürler kılına 
1TI.2.2*pâdişâhlar ve cümle mansıbda olan kimesneler içỉn ki kemâl-i takvâ ve ihtirâmda râhatlı ve refâhiyyetli ʿömür sürmeḡe kâdir olavız 
1TI.2.3*zîrâ ol hallâsımız Allah Teʿâlânıŋ huzûrunda hayr ve makbûl budur 
1TI.2.4*ki cümle âdamlarıŋ halâsını ve hakk maʿrifetine yetişdiḡini ister 
1TI.2.5*zîrâ Allah birdir ve Allahıŋ ve âdamlarıŋ arasında vasît birdir ol ki âdam olan ʿİsâ el-Mesîhdir 
1TI.2.6*ki kendỉyi herkesiŋ yoluna fidye kıymeti içỉn teslîm eyledi ol ki müteʿayyin vakitlere saklanmış bir şehâdetdir 
1TI.2.7*ki ben ȯnuŋ içỉn münâdî ve resûl ve bütperestleriŋ îmânda ve hakkda muʿallimi nasb olunmuşum • Hazret-i Mesîh içỉn hakk söylerim yalan söylemem 
1TI.2.8*Pes ben isterim ki âdamlar her yerde pâk ellerini kaldırıp ġazabsız ve mübâhesesiz duʿâ ėdeler 
1TI.2.9*ve dahi ki ʿavratlar hayâ ve taʿaffüf üzere uslu esvâblar ile müzeyyen olup örűlü saçlar ve altun ve incỉler ve fâhir libâslar ile ziynetlenmeyeler 
1TI.2.10*belki sâlih ʿameller ile ʿavratlara lâyık olduğu gibi Allah Teʿâlâya ʿibâdet etmeḡe ikrâr ėderler 
1TI.2.11*ʿavrat sükut ve kemâl-i huzûʿ ile öḡrensin 
1TI.2.12*zîrâ câʾiz görmem ki ʿavrat taʿlîm ve ere hükm eyleye illâ sükutda ola 
1TI.2.13*zîrâ evvel Âdem ȯndan Havvâ yaradıldı 
1TI.2.14*ve Âdem ıdlâl olunmadı ammâ ʿavrat ıdlâl olunup tecâvüze sebeb oldu 
1TI.2.15*velakin evlâd doğurmakla halâs ola eḡer îmânda ve meveddetde ve tahâretde ve ʿifâfda müdâvemet ėdebilirseler ∞ 
1TI.3.1*Bu söz hakkdır ki bir kimse kesîsiyyete tâlib olursa sâlih ʿamele tâlib olur 
1TI.3.2*pes lâzımdır ki kesîs kimesne ʿayıbsız ve bir ʿavratıŋ kocası ve âʾik ve perhîzkâr ve uslu ve ġarîb-nüvâz ve taʿlîme müstaʿidd ola 
1TI.3.3*mest-i müdâm ve dârib ve harâm kesbe mâʾil olmaya belki insâflı ola leccûc ve hasîs olmaya 
1TI.3.4*kendỉ evini barkını íyỉ zabt eyleyip evlâdı her vakâr üzere inkıyâdda tuta 
1TI.3.5*zîrâ bir kimse kendỉ evini barkını zabt ėdebilmezse Allah Teʿâlânıŋ kilîsesine nice mukayyed olabilir 
1TI.3.6*dînde mübtedî olmayasın tâ kim müstekbir olup Şeytânıŋ hükmüne düşmeye 
1TI.3.7*ve lâzımdır ki hâriclerden dahi hayr ile yâd oluna tâ kim zemme ve Şeytânıŋ kemendine düşmeye 
1TI.3.8*Ve kezalik şemmâslar ağır başlı olup iki dilli ve çok şarâba mübtelâ ve harâm kesbe mâʾil olmayalar 
1TI.3.9*îmânıŋ sırrını zamîr-i pâk ile hıfz ėdeler 
1TI.3.10*bunlar dahi evvel imtihân ȯndan eḡer ʿayıbsızlar ise istihdâm olunalar 
1TI.3.11*ve kezalik ȯnlarıŋ ʿavratları dahi ağır başlı olup iftirâcı olmayalar âʾikler ve cemîʿ ahvâlda sâdık olalar 
1TI.3.12*şemmâslar bir ʿavratıŋ kocaları olalar ki evlâdı ve kendỉ evlerini bir-hoş zabt eyleyeler 
1TI.3.13*zîrâ íyỉ hizmet ėdenler bir íyỉ mertebe ve Hazret-i ʿİsâ el-Mesîhe olan îmânda çok belâcet kazanalar 
1TI.3.14*Saŋa tez gelmek ümîdiyle bu nesneleri yazarım 
1TI.3.15*tâ kim eḡer eḡlenirsem bilesin ol beyt-ullahdaki Hayy Allahıŋ kilîsesiniŋ direḡi ve hakkıŋ dayağıdır nice geçinmek gereksin 
1TI.3.16*ve hilâf yokdur ki takvânıŋ sırrı büyük sırrdır Allah Teʿâlâ cesedde tecellî eyledi ve rûhda müteberrir oldu melâʾikeye göründü ve bütperestlere tebşîr olundu dünyâda ȯŋa îmân getỉrildi ve ʿizzete suʿûd eyledi ∞ 
1TI.4.1*Pes Rûh tasrîh üzere dėr ki âhir zamânda baʿzı kimesneler îmândan irtidâd ėdip şul müzill rûhlara ve şeytânî taʿlîmâta mülâzemet ėdeceklerdir 
1TI.4.2*ki riyâdan yalan söylerler ve zamîrini mevsûm tutarlar 
1TI.4.3*ve izdivâca mâniʿ olurlar ve müʾminlerden ve hakkı bilenlerden şükr ile alınmak içỉn Allahıŋ yaratdığı taʿâmlardan imsâk buyururlar 
1TI.4.4*zîrâ Allah Teʿâlânıŋ her mahlûku íyỉdir ve şükr ile kullandıkca hîç birisi redd olunacak deḡildir 
1TI.4.5*zîrâ Kelâm-Ullah ile ve duʿâ ile mukaddes olmuşdur 
1TI.4.6*eḡer bu nesneleri karındaşlarıŋa iblâğ ėderseŋ Hazret-i ʿİsâ el-Mesîhiŋ sâlih hâdimi ve îmân kelâmınıŋ ve müteʿallim olduğuŋ íyỉ taʿlîmiŋ perverdesi olursun 
1TI.4.7*ve ʿavâm ve kocakarılarıŋ mesellerinden ictinâb ėdip takvâda idmân eyle 
1TI.4.8*zîrâ cismânî riyâzet az nesneye nâfiʿdir ammâ takvâ her şeye nâfiʿdir çün hayât-ı dünyâ ve âhiretiŋ vaʿdesi var 
1TI.4.9*bu söz sahîh ve her vechile kabûl olunmağa lâyıkdır 
1TI.4.10*zîrâ bu ecl içỉn hem zahmet çekeriz hem mezmûmuz ki ol Hayy Allaha ümîdvâr olduk ki cümle âdamlarıŋ ve bâ-husûs müʾminleriŋ hallâsıdır 
1TI.4.11*Bu nesneleri iblâğ ve taʿlîm eyle 
1TI.4.12*kimse gencliḡiŋi tahkîr etmesin belki müʾminlere kelâmda ülfetde meveddetde rûhda îmânda ʿiffetde ʿibret ol 
1TI.4.13*ben gelinceye dek okumağa ve nasîhat ve taʿlîm etmeḡe mukayyed ol 
1TI.4.14*sende olan mevhibetden ġâfil olma ki nübüvvet ile ve kesîsler elleriniŋ vazʿı ile vėrilmişdir 
1TI.4.15*bu nesnelere teʾemmül ve ȯnlarda iştiġâl eyle ki seniŋ istifâdeŋ cümleler arasında zâhir ola 
1TI.4.16*kendỉŋe ve taʿlîme mukayyed ol ve bu nesnelerde muvâzebet eyle zîrâ bunủ ėdecek olursaŋ hem kendỉŋi hem seni diŋleyenlere sebeb-i halâs olursun ∞ 
1TI.5.1*İhtiyâra söḡme belki babaya gibi nasîhat eyle ve genclere dahi karındaşlara gibi 
1TI.5.2*ihtiyâr karılara analara gibi genc kızlara her tahâret ile kız karındaşlara gibi öḡüt vėr 
1TI.5.3*dul ʿavratlara ki hakîkat-ı hâl üzere dullardır ikrâm eyle 
1TI.5.4*ammâ bir dul ʿavratıŋ evlâdı ya yeḡenleri var ise ibtidâ kendỉ hânesine ihsân etmeḡe ve vâlideynine mücâzât-ı hukûkuna edâ eylemeḡe öḡrensinler zîrâ bu nesne Allah Teʿâlânıŋ huzûrunda maʿrûf ve makbûldür 
1TI.5.5*ammâ hakîkat-ı hâl üzere dul ve yalıŋız kalmış ʿavrat Allah Teʿâlâdan ümîd tutup gėce ve gündüz duʿâ ve niyâzda müdâvemet ėde 
1TI.5.6*ammâ ehl-i zevk olan diri iken ölmüşdür 
1TI.5.7*bu nesneleri dahi iʿlâm eyle ki ʿayıbsız olalar 
1TI.5.8*ve eḡer bir kimesne müteʿallikâtına ve bâ-husûs ehl-i beytine kayırmazsa îmânda kâfir ve dînsizden beterdir 
1TI.5.9*Altmış yaşından eksik olmayan dul ʿavrat ki bir kocanıŋ karısı idi dullara maʿdûd olsun 
1TI.5.10*ki sâlih ʿamellerine yaʿnî evlâd beslediḡine ġarîbleri kondurduğuna kadîsleriŋ ayaklarını yuduğuna derdmendlere imdâd vėrdiḡine ve dâʾimâ her ʿamel-i sâlihe tetebbuʿ etdiḡine şehâdeti ola 
1TI.5.11*ammâ bu yaşdan aşağa olan dul karıları redd eyle zîrâ Mesîhe hilâfen zevke düşmekle kocaya varmak isterler 
1TI.5.12*ve evvelki ikrârına ibtâl etdikden ʿukûbete lâyıklardır 
1TI.5.13*ve dahi işsiz olup evleri dolaşmağa öḡrenirler ve yalıŋız işsiz deḡillerdir belki dahi herzegüyler ve mihlâtalardır ve lâyık olmayan nesneleri söylerler 
1TI.5.14*pes ben isterim ki genç dul karılar kocaya varıp evlâd doğurup ev bark tutalar ve düşmanıŋ ʿayblamasına hîç bir ʿillet vėrmeyeler 
1TI.5.15*zîrâ baʿzılar artık sapıp Şeytâna itbâʿ etdiler 
1TI.5.16*bir müʾmin âdamıŋ ya müʾmine ʿavratıŋ dulları var ise ȯnlara kifâf-ı nefs vėre de kilîseye yük olmaya tâ ki gerçekden olan dullara imdâd eyleye 
1TI.5.17*İyỉ tevellî ėden kesîslere ikrâm-ı mütezâʿif ola bâ-husûs ol kimselere ki kelâmda ve taʿlîmde zahmet çekerler 
1TI.5.18*zîrâ kitâb dėr ki hirmen döḡen öküzüŋ ağzına dehân bendi koma ve işçi kendỉ ücretine müstahakkdır 
1TI.5.19*Kesîs üzerine şikâyeti kabûl etme meḡer iki ya üç şâhid ile ola 
1TI.5.20*günâhkârları cümleleriŋ huzûrunda âzârla ki ġayrılar dahi korkalar 
1TI.5.21*saŋa Allah Teʿâlânıŋ ve Rabb ʿİsâ el-Mesîhiŋ ve muhtâr melâʾikeniŋ huzûrunda ând vėririm ki bu nesneleri bî-ġaraz hıfz ėdip bir şey mehâbât ile etmeyesin 
1TI.5.22*Kimseniŋ üzerine ʿacele ile elleriŋi vazʿ eyleme ve kimseniŋ günâhlarına şerîk olma • kendỉŋi pâkçe tut 
1TI.5.23*bundan soŋra artık sâde su içme ammâ miʿdeŋ içỉn ve emrâz-ı mütekâsireŋ içỉn biraz şarâb kullan 
1TI.5.24*Baʿzı âdamlarıŋ günâhları vuzûh bulurlar şöyle ki pėşince hükme gelirler ve baʿzı âdamlarıŋ günâhları ardınca gelirler 
1TI.5.25*baʿzılarıŋ sâlih ʿamelleri dahi böyle zâhirdir ve ġayrı dürlü olanlar mahfî olamazlar ∞ 
1TI.6.1*Boyunduruk altında olan kullar kendỉ ağalarını ikrâma lâyık tutalar tâ kim ism-illâha ve taʿlîme sebb olunmaya 
1TI.6.2*ve kimiŋ müʾmin ağaları var ise ȯnları tahkîr etmeyeler zîrâ karındaşlardır belki ȯnlara dahi ziyâde hizmet eyleyeler zîrâ müʾminler ve muhibbleridir ki ihsâna nâʾil oldular • bu nesneleri taʿlîm ve nasîhat eyle 
1TI.6.3*Bir kimse ġayrı nevʿ-i taʿlîm ėdip Rabbimiz Hazret-i ʿİsâ el-Mesîhiŋ sağ kelâmına ve takvâ üzere olan taʿlîmine yanaşmazsa 
1TI.6.4*o müstekbirdir bir şey bilmez ammâ kelimâtıŋ mübâhesât ve mücâdelâtı husûsunda vâlihdir ki ȯnlardan hased ve şıkâk ve sebb ve sûʾ-i zann doğar 
1TI.6.5*fâsid-i ʿakıl ve hakkdan mahrûm olan âdamlarıŋ yaramaz bahsları ki takvâyı kesb içỉn tutarlar • bu makûle kimselerden tebâʿüd eyle 
1TI.6.6*ve fi'l-vâkiʿ kanâʿatli kalb ile takvâ ʿazîm kesbdir 
1TI.6.7*zîrâ dünyâya bir şey getỉrmedik ve dahi bir şey taşra götürmeḡe kâdir olmazız 
1TI.6.8*pes yeyeceḡimiz ve örtüneceḡimiz oldukdan soŋra kanâʿat ėdelim 
1TI.6.9*ammâ mâldâr olmak isteyenler vesveseye ve kemende ve niçe sefîhe ve muzırr şehevâta düşerler ki âdamları fesâda ve helâke ġark ėderler 
1TI.6.10*zîrâ akçeniŋ tamaʿı cümle şirretleriŋ aslıdır ki baʿzısı ȯŋa heves etmekle îmândan şaşıp kendỉlerini niçe elemlere uğratdılar 
1TI.6.11*Ammâ sen ey Allahıŋ âdamı bu nesnelerden firâr ėdip sıdka takvâya îmâna muhabbete tahammüle hilme saʿy eyle 
1TI.6.12*îmânıŋ íyỉ cihâdını tecâhüd eyle • şul ebedî hayâta yapış ki ȯŋa daʿvet olunduŋ ve niçe şâhidleriŋ huzûrunda ol hüsn-i iʿtirâfı ikrâr eylediŋ 
1TI.6.13*cümle eşyâyı ihyâ ėden Allah Teʿâlânıŋ ve Pontus Pilatusuŋ öŋünde íyỉ iʿtirâfı işhâd ėden Mesîhiŋ huzûrunda saŋa ısmarlarım 
1TI.6.14*ki bu vasiyyeti bilâ-denes ve bilâ-ʿayıb tâ Rabbimiz Hazret-i ʿİsâ el-Mesîhiŋ zuhûruna dek hıfz ėdesin 
1TI.6.15*ki ȯnủ vakitlerince ol saʿâdet sâhibi ve sultân-ı farîd yaʿnî Melikü'l-Mülûk ve Rabbü'l-Erbâb izhâr ėdecekdir 
1TI.6.16*ki yalıŋız lâ-yemût odur ve bir yanaşılmaz nûrda sâkindir ki ȯnủ hîç bir âdam görmemiş ne görmeḡe kâdirdir ʿizzet ve ebedî saltanat ȯnuŋ olsun âmîn 
1TI.6.17*Bu dünyânıŋ aġniyâsına vasiyyet eyle ki mağrûr olmayıp mâlıŋ bî-vefâliḡinde ümîdini tutmayalar belki ol Hayy Allaha ki bize her şeyʾi tenaʿum içỉn vefret vėrir 
1TI.6.18*ki íyỉlik eyleyeler ve ʿamel-i sâlihe ile ġanî eli açık ve hoş meşreb olalar 
1TI.6.19*kendỉlerine âhiret içỉn bir íyỉ hazîne ve temel koyalar tâ kim ebedî hayâta nâʾil olalar 
1TI.6.20*Ey Timoteos emâneti sakla bî-maʿnî kelimâtıŋ ve yalan ʿameliŋ muʿârazalarından ictinâb eyle 
1TI.6.21*ki baʿzılar ȯnuŋ ehli geçinmek ile îmândan ʿudûl etdiler • ʿinâyet-ullah seniŋ ile olsun âmîn ∞ (İfriciya Pakatiyâne nâm vilâyetiŋ baş şehri Laodikiyyeden Timoteosa gönderilen risâleʾ-i ûlâ budur) 
2TI.0.0*Pavlus nâm resûlüŋ Timoteʾosa irsâl eylediḡi risâleʾ-i sâniyesi
2TI.1.1*Allah Teʿâlânıŋ murâd-ı şerîfi ile Hazret-i ʿİsâ el-Mesîhiŋ resûlü Pavlus ol hayâtıŋ vaʿdesi üzere ki Hazret-i ʿİsâ el-Mesîhdedir 
2TI.1.2*habîb oğlum Timoteosa Baba Allah Teʿâlânıŋ ve Rabbimiz Hazret-i ʿİsânıŋ tarafından ʿinâyet rahmet ve selâmet olsun 
2TI.1.3*Ben ecdâdımdan berỉ pâk zamîr ile ʿibâdet etdiḡim Allah Teʿâlâya şükr ėderim ki dâʾimâ gėce ve gündüz duʿâlarımda seni yâd ėderim 
2TI.1.4*seniŋ göz yaşlarını aŋladıkça seni görmeḡe iştiyâk ėderim tâ kim pür sürur olayım 
2TI.1.5*şul sende olan îmân-ı bînifâkı hâtırıma getỉririm ki ibtidâ büyük anaŋ Loisde ve anaŋ Evnikede sâkin idi ve hâlen bu iʿtikâddayım ki sende dahi vardır 
2TI.1.6*bu sebebden hâtırıŋa getỉririm ki ellerimiŋ vazʿıyla sende olan niʿmet-ullahı uyandırasın 
2TI.1.7*zîrâ Allah Teʿâlâ bize havfıŋ rûhunu vėrmedi belki kuvvetiŋ ve meveddetiŋ ve ıslâhıŋ rûhunu vėrdi 
2TI.1.8*Pes Rabbimiziŋ şehâdetinden utanma ne benden ki ȯnuŋ mahbûsuyum belki İncîl içỉn olan musîbetde Allahıŋ kuvveti ile müşârik ol 
2TI.1.9*ki bizi halâs eyledi ve mukaddes daʿvet ile ʿamelimize göre deḡil belki ezelden Hazret-i Mesîh ile vėrilen kendỉ takdîr ve ʿinâyetine göre çağırdı 
2TI.1.10*ve hâlen bize şul hallâsımız Hazret-i ʿİsâ el-Mesîhiŋ tecellîsi ile zâhir oldu ki mevti mahv ėdip İncîliŋ vesîlesiyle ʿademü'l-mevti nûra çıkardı 
2TI.1.11*ȯnuŋ içỉn ben münâdî ve resûl ve bütperestlerin muʿallimiyim 
2TI.1.12*ve bu sebebden ben dahi bu maslalatları çekerim ammâ utanmam zîrâ ben kime îmân getỉrdiḡimi bilirim ve bu iʿtikâddayım ki o benim emânetimi ol gün içỉn saklamağa kâdirdir 
2TI.1.13*benden işitdiḡiŋ sahîh kelimâtıŋ resmini Hazret-i ʿİsâ el-Mesîhce olan îmân ve meveddet ile hıfz eyle 
2TI.1.14*bizde Rûhü'l-Kudüs ile sâkin olan íyỉ emâneti sakla 
2TI.1.15*Bunủ bilirsin ki cümle Âsyâlılar benden ayrıldılar ve Figellus ve Hermogenes ȯnlardandır 
2TI.1.16*Rabb Teʿâlâ Onesiforusuŋ ʿayâline rahmet vėrsin ki beni çok defʿa tefrîh eyledi ve zincîrimden ʿâr çekmedi 
2TI.1.17*belki Romaya geldiḡi zamân beni cehd ile aradı ve buldu 
2TI.1.18*Rabb Teʿâlâ ȯŋa ol günde Rabbiŋ katında rahmet buldursun • Efesusda dahi ne kadar hizmetler etdi ise pek íyỉ bilirsin ∞ 
2TI.2.1*Pes sen ey oğlum Hazret-i ʿİsâ el-Mesîhiŋ ʿinâyetinde mukavvî ol 
2TI.2.2*ve niçe şâhidler huzûrunda benden ne işitdiŋ ise ȯnủ şul müʾmin âdamlara ısmarla ki ġayrılara dahi öḡretmeḡe kâdir olalar 
2TI.2.3*pes sen Hazret-i ʿİsâ el-Mesîhiŋ sâlih mücâhidi gibi musîbetlere tahammül eyle 
2TI.2.4*cihâd ėden kimesne dünyânıŋ umûruna karışmaz tâ kim kendỉsini mücâhid ėdene makbûl ola 
2TI.2.5*ve dahi bir kimse mücâhede ėderse mâdemki kânûn-ı muktezâsınca mücâhede etmezse tâc sâhibi olamaz 
2TI.2.6*lâyıkdır ki çiftci iş işledikden soŋra evvelâ mahsûlü tenaʿum eyleye 
2TI.2.7*söylediḡime teʾemmül eyle ve Allah Teʿâlâ saŋa cümle nesnelerde fehim vėrecekdir 
2TI.2.8*Hâtırıŋda olsun ki Dâvud neslinden olan Hazret-i ʿİsâ el-Mesîh ölülerden ihyâ olunmuşdur şul tebşîrime göre 
2TI.2.9*ki ben ȯnuŋ içỉn musîbetler hattâ bed fâʿil gibi kaydlar çekerim ammâ Kelâm-Ullah besteʾ-i kayd deḡildir 
2TI.2.10*bu husûsdan ben muhtârlar içỉn her şeye tahammül ėderim tâ kim ȯnlar dahi Hazret-i Mesîhde olan halâsa ebedî ʿizzetle nâʾil olalar 
2TI.2.11*bu söz hakkdır ki Eḡer ȯnuŋla ölürüz ȯnuŋla dahi dirileceḡiz 
2TI.2.12*ve eḡer tahammül ėdersek ȯnuŋla mülk süreceḡiz eḡer ȯnủ inkâr ėdersek o dahi bizi redd eyleyecekdir 
2TI.2.13*eḡer îmânsız isek o îmân sâhibidir o kendỉ kendỉyi inkâr eylemez 
2TI.2.14*Bu nesneleri zikr ėdip Allah Teʿâlânıŋ huzûrunda işhâd eyle ki kîl ü kâl ile münâzaʿa etmeyeler zîrâ ȯndan fâʾide yok belki müstemiʿlere ıdlâl içỉndir 
2TI.2.15*çalış ki kendỉ kendỉŋi Allah Teʿâlânıŋ huzûrunda makbûl ve ʿayıbsız ʿâmil ve hakk kelâmı istikâmet ile fasl ėdici ihzâr eyleyesin 
2TI.2.16*ve bâtıl nesneler içỉn olan ʿavâm şamâtalarından ictinâb eyle zîrâ nifâkı artırmağa sebeb olurlar 
2TI.2.17*ve bu kimseleriŋ kelâmı derd-i âkile gibi yayıp gide Himenaus ve Filetos ȯnlardandır 
2TI.2.18*ki artık kıyâmet kopdu diyẻ hakk husûsunda hatâ ėdip baʿzılarıŋ îmânını yıkarlar 
2TI.2.19*ammâ Allah Teʿâlânıŋ esâsı kâʾimdir zîrâ bu ʿunvânı var ki Rabb Teʿâlâ kendỉniŋkilerini bilir ve dahi her kim ism-i Mesîhi aŋarsa zulümden ictinâb eylesin 
2TI.2.20*Ve bir büyük evde yalıŋız altun ve gümüş kablar olmaz belki ağacdan ve toprakdan dahi var ve baʿzıları ikrâmlı hizmet içỉn ve baʿzıları hakîr hizmet içỉndir 
2TI.2.21*imdi bir kimse bu nesnelerden mütetahhir olursa ikrâm içỉn bir mukaddes ve Rabbe istiʿmâl içỉn düzülmüş ve her ʿamel-i sâlihe hâzır kab olur 
2TI.2.22*Pes şehevât-ı şebâbiyyeden firâr eyle ve Rabbe pâk kalb ile istidʿâ ėdenler ile sıdka îmâna muhabbete ve selâmete saʿy eyle 
2TI.2.23*ve sefîh ve edebsiz münâzaʿalardan tesaddüf eyle çün bilirsin ki sebeb-i münâkaşât olurlar 
2TI.2.24*ve Rabbiŋ kuluna cedel etmek düşmez belki hepsine halîm ve taʿlîme müstaʿidd ve belâkeş olmak 
2TI.2.25*ki teʾdîbe mukâvim olanlara hilm ile taʿlîm etmek düşer Allah Teʿâlâ ȯnlara hakkı bilmek içỉn tevbe vėrir mi 
2TI.2.26*ve ȯnlar dahi ʿaklı başına devşirmekle şul Şeytânıŋ kemendinden ki ȯnuŋ murâdına uymak içỉn tutuldular idi çıkarlar mı diyẻ yoklaya ∞ 
2TI.3.1*Ve bunủ bil ki âhir zamânda yaman günler gelse gerek 
2TI.3.2*zîrâ âdamlar kendỉ kendỉlerini seveceklerdir hasîsler müftehirler mağrûrlar sebbâblar ata ve analarına ʿâsîler nân ve yemek hâʾinleri fâsıklar 
2TI.3.3*muhabbetsizler merhametsizler iftirâcılar perhîzsizler yavuzlar sâlihleri sevmeyenler 
2TI.3.4*hâʾinler müstaʿciller müstekbirler zevki Allahdan ziyâde sevenler 
2TI.3.5*sûretâ ehl-i takvâ ammâ hâsiyyetine münkir olacaklardır • bunlardan ihtirâz eyle 
2TI.3.6*zîrâ ol kimseler bunlardandır ki hafiyeten evlere girirler ve şul günâhlar ile yüklü ve envâʿ-i şehevâta giriftâr olan ʿavretcikleri esîr ėderler 
2TI.3.7*ki dâʾimâ öḡrenirler ve hîç hakk maʿrifetine vâsıl olmağa kâdir olmazlar 
2TI.3.8*pes nice ki Yannes ve Yambres Mûsâya mukâvemet eylediler ise bunlar dahi böyle hakka mukâvemet ėderler ʿaklı fâsid ve îmân husûsunda merdûd âdamlar 
2TI.3.9*ammâ çok terakkî bulmazlar zîrâ cehâletleri hepsine zâhir ola nice ki ȯnlarıŋ cehâleti dahi zâhir olmuşdur 
2TI.3.10*Ammâ sen benim taʿlîmimi sîretimi niyyetimi îmânımı sabrımı meveddetimi tahammülümü idrâk eylediŋ 
2TI.3.11*ve baŋa Antakiyyada ve Konyada ve Listrada vâkiʿ olan eziyyet ve musîbetlerimi dahi ne mertebe iztihâdlar çekdim ise bildiŋ yine de Rabb Teʿâlâ beni hepsinden halâs eyledi 
2TI.3.12*pes cümle ȯnlar dahi ki Hazret-i ʿİsâ el-Mesîhde takvâ üzere geçinmek isterlerse eziyyet çekeceklerdir 
2TI.3.13*ammâ şerîr ve mekkâr âdamlar ıdlâl ėdip mazlûl olmağla şerrde terakkî bulacaklardır 
2TI.3.14*hemân tek sen ol öḡrendiḡiŋ ve saŋa tefvîz olunan nesnelerde ikâmet eyle zîrâ bilirsin kimden öḡrendiŋ 
2TI.3.15*ve tufûliyyetden şul mukaddes kitâblarda müteʿallimsin ki seni Hazret-i ʿİsâ el-Mesîhce olan îmân ile halâs içỉn ʿâlim etmeḡe kâdirlerdir 
2TI.3.16*ilhâm-ı rabbânî ile yazılan bi'l-cümle kitâblar taʿlîm ve taʿzîr ve ıslâh ve birr ü takvâda teʾdîb etmek içỉn nâfiʿdir 
2TI.3.17*tâ kim Allahıŋ âdamı kâmil ve her ʿamel-i sâlihe tamâm müstaʿidd ola ∞ 
2TI.4.1*Pes ben saŋa Allah Teʿâlânıŋ ve şul Hazret-i ʿİsâ el-Mesîhiŋ huzûrunda ki kendỉ celâli ile ve kendỉ melekûtunda dirilere ve ölülere hükm ėdecekdir ând vėririm 
2TI.4.2*ki kelâmı tebşîr ėdip ve vakitli ve vakitsiz ibrâm eyleyip her sabır ve taʿlîm ile taʿzîz ve zecr ve tenbîh ėdesin 
2TI.4.3*zîrâ vakit gelir ki sahîh taʿlîmi götürmeyeceklerdir ammâ kulakları gicişmekle kendỉ şehevâtına göre kendỉlerine ʿulemâyı cemʿ ėdeceklerdir 
2TI.4.4*ve hakkdan kulakları döndürüp hurâfâta teveccüh ėdecekler 
2TI.4.5*ammâ sen her şeyde intibâh üzere ol musîbetlere dayan • mübeşşire mahsûs olan ʿameli ve hizmetiŋi hakk üzere tekmîl eyle 
2TI.4.6*zîrâ ben artık döküş kurbânı gibi takrîb olmak üzereyim ve zevâlimiŋ vakti yaklaşır 
2TI.4.7*cihâd-ı hüsni tecâhüd eyledim revişimi tamâm etdim îmânı sakladım 
2TI.4.8*baʿdezalik şul sıdkıŋ tâcı alıkonuldu ki ȯnủ ol günde hâkim-i ʿâdil Rabb Teʿâlâ baŋa vėrecekdir yalıŋız baŋa deḡil belki ȯnuŋ zuhûruna tâlib olanıŋ hepsine dahi 
2TI.4.9*Baŋa sürʿat ile gelmeḡe çalış 
2TI.4.10*zîrâ Demas bu dünyâyı sevmekle beni bırağıp Tessaloniki şehrine gitdi ve Kireskens Ġalatiyyaya ve Titus dahi Dalmatiyyaya gitdi 
2TI.4.11*yalıŋız Luka benim iledir • Markosu al da bile getỉr zîrâ o hizmet içỉn baŋa pek nâfiʿdir 
2TI.4.12*ve Tihikosu Efesus şehrine irsâl eyledim 
2TI.4.13*geldiḡiŋ zamân Troasda Karpos nâm kimesneniŋ yanında koduğum gíysimi ve kitâbları bâ-husûs tirşe kâğıdları getỉr 
2TI.4.14*bakırcı Aleksandros baŋa çok kemlik eyledi • Rabb Teʿâlâ ȯŋa ʿameline göre edâ eylesin 
2TI.4.15*sen dahi ȯndan sakın zîrâ o kelâmımıza pek muʿâraza eyledi 
2TI.4.16*Evvelki ihticâcımda baŋa kimse bulunmadı hepsi beni bırakdılar • yüzüne urmak olmasın 
2TI.4.17*ammâ Rabb Teʿâlâ benim ile olup baŋa takviye vėrdi tâ kim İncîliŋ tebşîrini tekmîl ėdeyim ve cümle bütperestler işideler ve ben arslanıŋ ağzından kurtuldum 
2TI.4.18*ve Rabb Teʿâlâ beni her bed ʿamelden kurtarıp ve halâs ėdip ve semâvî melekûtuna götürecekdir • ȯŋa ebedü'l-âbâd mecd olsun âmîn 
2TI.4.19*Priskilla ve Akvilasa ve Onesiforusuŋ ʿayâline selâm eyle 
2TI.4.20*Erastus Korintos şehrinde kaldı ve Trofimosu Militus şehrinde hasta kodum 
2TI.4.21*kışdan evvel gelmeḡe çalış • Evbulus ve Pudens ve Linus ve İklavdiye ve cümle karındaşlar saŋa selâm ėderler 
2TI.4.22*Rabb ʿİsâ el-Mesîh rûhuŋla olsun ʿinâyet-ullah siziŋle olsun âmîn ∞ (Efesus ahâlîsiniŋ kilîsesi içỉn evvel nasb olunan baş kesîs Timoteosa risâleʾ-i sâniye budur ki Romadan Pavlus ikinci defʿa Kayser Nerona ihzâr olunduğu zamân yazıldı idi) 
TIT.0.0*Pavlus nâm resûlüŋ Titusa irsâl eylediḡi risâlesi
TIT.1.1*Allah Teʿâlânıŋ kulu ve Hazret-i ʿİsâ el-Mesîhiŋ resûlü Pavlus Allah Teʿâlânıŋ muhtârlarınıŋ îmânına ve takvâ üzere olan hakkıŋ maʿrifetine binâʾen 
TIT.1.2*şul ebedî hayâtıŋ ümîdinde ki ȯnủ yalan söylemez Allah Teʿâlâ ezelden ikrâr eylemişdir 
TIT.1.3*ve kendỉ kelâmını mahsûs vakitlerde izhâr eyledi şul tebşîr ile ki baŋa hallâsımız Allah Teʿâlânıŋ emri ile tefvîz olundu 
TIT.1.4*ʿumûmî îmânıŋ hasebince sâdık oğlum Titusa Baba Allah Teʿâlâdan ve hallâsımız Hazret-i ʿİsâ el-Mesîhden ʿinâyet rahmet ve selâm olsun 
TIT.1.5*Ȯnuŋ içỉn seni Girid adasında kodum ki kusûrları tedbîr ėdip saŋa ısmarladığım gibi her şehirde kesîsler nasb eyleyesin 
TIT.1.6*yaʿnî ʿayıbsız kimesne bir ʿavratıŋ kocası müʾmin oğullara mâlik ki ȯnlarıŋ erâzillik ve temerrüdlük ʿaybı olmaya 
TIT.1.7*zîrâ kesîs Allahıŋ kethüdâsı gibi ʿayıbsız olmak gerekdir hodbîn ġazûb şarâba mübtelâ dârib harâm kesbe harîs olmaya 
TIT.1.8*belki ġarîb-nüvâz sâlihleri seven perhîzkâr ʿâdil müttakî ve zâhid ola 
TIT.1.9*ki taʿlîm üzere olan hakk kelâmı muhkem tuta tâ kim hem sahîh taʿlîmden nasîhat hem karşᵼ söyleyenleri ilzâm etmeḡe kâdir ola 
TIT.1.10*Zîrâ niçe muʿânid gevezeler ve ʿaklı ıdlâl ėdenler var bâ-husûs ehl-i hitândan olanlar 
TIT.1.11*ki ȯnlarıŋ ağzını kapamak gerek zîrâ ȯnlar bütün evler döndürüp harâm kesb içỉn nâ-makbûl nesneleri öḡredirler 
TIT.1.12*ȯnlardan birisi kendỉleriniŋ peyġamberi dėdi ki Giridliler dâʾimâ kezzâblar bed cânvarlar şikemperverlerdir 
TIT.1.13*ve bu şâhidlik hakkdır ȯnuŋ içỉn ȯnları pekçe âzârla ki îmânda sahîh olalar 
TIT.1.14*Yahûdîleriŋ mesellerine ve hakkı sevmeyen âdamlarıŋ ahkâmına mukayyed olmayalar 
TIT.1.15*tâhirlere her şey tâhirdir ammâ necîslere ve îmânsızlara hîç bir şey tâhir deḡildir belki ȯnlarıŋ ʿaklı ve zamîri necîsdir 
TIT.1.16*Allahıŋ maʿrifetini iddiʿâ ėdip ʿamelleri ile ȯnủ inkâr ėderler zîrâ mekrûhlar ve ʿâsîlerdir ve hîç bir ʿamel-i sâlihe yaramazlar ∞ 
TIT.2.1*Ammâ sen sahîh taʿlîme lâyık olan nesneleri söyle 
TIT.2.2*ki ihtiyârlar âʾik ağır başlı perhîzkâr ve îmânda meveddetde tahammülde sahîh olalar 
TIT.2.3*ve kezalik ihtiyâr hâtûnlar tahârete münâsib esvâbı kullanalar iftirâcı ve çok şarâba mübtelâ olmayalar belki hasenâtda üstâd olalar 
TIT.2.4*ki genç ʿavratlara uslu olmağa ve kocalarını ve evlâdını sevmeḡe öḡredeler 
TIT.2.5*hem ki perhîzli ve ʿafîfe olup evi gereḡi gibi gözedeler ve kendỉ kocalarına münkâd olalar tâ kim Allah Teʿâlânıŋ kelâmına sebb olunmaya 
TIT.2.6*genclere dahi nasîhat eyle ki perhîzli olalar 
TIT.2.7*kendỉŋi her şeyde sâlih ʿamellerle kıdvet ve taʿlîmde istikâmet ve vakâr üzere göster 
TIT.2.8*dürüst söz söyle ki reddi kâbil olmaya tâ kim muhâlefet ėden bir nesnesi yok iken hakkıŋıza kemlik söylemeḡe utana 
TIT.2.9*kullara dahi nasîhat eyle ki kendỉ ağalarına münkâd olup her şeyde beḡenilip karşᵼ söylemeyeler 
TIT.2.10*uğurlamayalar belki cemîʿ ahvâlde kemâl emânet göstereler tâ kim her şeyde hallâsımız Allah Teʿâlânıŋ taʿlîmine ziynet vėreler 
TIT.2.11*Zîrâ Allah Teʿâlânıŋ muhallis ʿinâyeti cümle âdamlara zâhir olup 
TIT.2.12*bize taʿlîm ėder ki nifâkı ve şehevât-ı dünyeviyyeyi terk ėdip bu dünyâda ʿifâf ve birr ve takvâ ile geçineviz 
TIT.2.13*mübârek ümîde ve ʿazîm Allah Teʿâlânıŋ ve ol hallâsımız Hazret-i ʿİsâ el-Mesîhiŋ ʿizzetiniŋ zuhûruna muntazırlarız 
TIT.2.14*ki kendỉyi bizim yolumuza fedâ eylemişdir tâ kim bizi her zulümden kurtarıp sâlih ʿamellere ġayretli olan ümmet-i hâssayı kendỉye tathîr eyleye 
TIT.2.15*bunları söyle ve nasîhat eyle ve kemâl iktidâr üzere âzârla ve kimse seni tahkîr etmesin ∞ 
TIT.3.1*Ȯnlarıŋ hâtırına getỉr ki sultânlara ve hâkimlere itâʿat ėdip mutîʿ ve her sâlih ʿamele hâzır baş olalar 
TIT.3.2*kimseniŋ hakkına kemlik söylemeyip ġavġâcı olmayalar belki kerîm olup cümle âdamlara kemâl hilmi göstereler 
TIT.3.3*zîrâ biz dahi bir zamân ʿakılsız ve ʿâsî ve dalâletde idik • envâʿ-i şehevâta ve zevklere tâbiʿ idik • şirretde ve hasedde ʿömür sürerdik ve mabġûz olup birbirimize buġz ėderdik 
TIT.3.4*ammâ hallâsımız Allah Teʿâlânıŋ lütfu ve âdamlara olan muhabbeti zâhir olunca 
TIT.3.5*etdiḡimiz sâlih ʿameller içỉn deḡil belki kendỉ rahmeti içỉn mîlâd-ı sânîniŋ iġtisâli ve şul Rûhü'l-Kudsüŋ tecdîdi ile bizi halâs eyledi 
TIT.3.6*ki ȯnủ üzerimize hallâsımız Hazret-i ʿİsâ vâsıtasıyla ifâzet ile saçdı 
TIT.3.7*tâ kim ȯnuŋ ʿinâyetinden müberrer olmağla recâ olunan ebedî hayâtıŋ vârisleri olavız 
TIT.3.8*bu söz sahîhdir ve isterim ki bu nesneleri isbât ėdesin tâ kim Allah Teʿâlâya îmân getỉrenler ʿamel-i sâlihe ile pîşrevânlar olmağla çalışalar • bu nesneler íyỉ ve âdamlara nâfiʿdir 
TIT.3.9*Ammâ sefîh mübâheselerden ve ʿilm-i tenâsülden ve şerîʿatıŋ husûsunda olan ġavġâ ve nizâʿlardan ictinâb eyle zîrâ ȯnlar fâʾidesiz ve bâtıldır 
TIT.3.10*muʿtezil âdamı bir iki tenbîhden soŋra terk eyle 
TIT.3.11*zîrâ bilirsin ki bu makûle kimesne azġᵼndır ve hatâ ėder zîrâ kendỉ kendỉden mücrimdir 
TIT.3.12*saŋa Arteması ve Tihikosu gönderdiḡim zamân çalış ki baŋa Nikopolise gelesin zîrâ ben ȯnda kışlamağa niyyet eyledim 
TIT.3.13*şerîʿatcı Zenâsı ve Apollosu cehd ile techîz eyle ki ȯnlara bir şey eksik olmaya 
TIT.3.14*ve bizimkiler dahi lâzım olan istiʿmâl içỉn ʿamel-i sâlih ile pîşrevânlar olmağa öḡrensinler ki meyvesiz olmayalar 
TIT.3.15*Benim ile olanıŋ cümlesi saŋa selâm ėderler • bizi îmâna binâʾen sevenlere selâm eyle • ʿinâyet-ullah hepiŋiz ile olsun âmîn ∞ (Girid kilîsesi içỉn evvel nasb olunan baş kesîs Titusa Makedoniyyada vâkiʿ Nikopolis şehrinden mektûb budur) 
PHM.0.0*Pavlus nâm resûlüŋ Filemona irsâl eylediḡi risâlesi
PHM.1.1*Hazret-i ʿİsânıŋ mahbûsu Pavlus ve berâber Timoteos sevgỉli ve ʿameldaşımız Filemona 
PHM.1.2*ve sevgỉli Apiyâya ve cihâdda yoldaşımız Arhipusa ve eviŋde olan cemâʿate 
PHM.1.3*size Babamız Allah Teʿâlâdan ve Rabb ʿİsâ el-Mesîhden ʿinâyet ve selâm olsun 
PHM.1.4*Taŋrıma şükr ėdip dâʾimâ seni duʿâlarımda aŋarım 
PHM.1.5*çün Rabb ʿİsâya ve cümle kadîslere olan meveddetiŋi ve îmânıŋı işidirim 
PHM.1.6*tâ kim îmânıŋıŋ iştirâki Hazret-i ʿİsâ içỉn sizde olan her sâlih ʿamelde iʿtirâfen nâfiz ola 
PHM.1.7*zîrâ seniŋ meveddetiŋden ʿazîm sürur ve tesliyemiz var çün kadîsleriŋ derûnları seniŋ sebebiŋ ile müferrah oldular ey karındaş 
PHM.1.8*Ȯnuŋ içỉn eḡerçi saŋa maʿkûl nesneleri emr etmeḡe Hazret-i Mesîhiŋ ʿinâyetinden çok destûrum var 
PHM.1.9*yine de meveddete binâʾen dahi íyỉ ki yalvarırım eḡerçi bu şekilim yaʿnî koca Pavlus ve hâlen dahi Hazret-i ʿİsâ el-Mesîhin mahbûsu 
PHM.1.10*saŋa ol oğlum Onesimus içỉn yalvarırım ki ben ȯnủ bendlerimde tevlîd eyledim 
PHM.1.11*o evvel saŋa menfaʿatsiz idi ammâ hâlen hem saŋa hem baŋa menfaʿatlidir 
PHM.1.12*ki ben ȯnủ gėrỉ gönderdim sen dahi ȯnủ yaʿnî ol benim ciḡerimi kabûl eyle 
PHM.1.13*ben ȯnủ yanımda alıkomak isterdim ki seniŋ yeriŋde baŋa İncîliŋ bendlerinde hizmet eyleye 
PHM.1.14*ammâ seniŋ rızâŋ olmaksızın bir şey etmek istemedim tâ kim seniŋ ihsânıŋ zarûretden gibi olmaya belki irâdetden ola 
PHM.1.15*zîrâ şâyed ki o bu sebebden biraz zamân ayrıldı tâ kim ȯnủ dâʾimâ tutasın 
PHM.1.16*artık kul gibi deḡil ammâ kuldan ziyâde ʿazîz karındaş gibi ki baŋa bile pek sevgỉlidir kanda kaldı saŋa ki gerek cesed gerek Rabb ʿİsâ hasebince sevgỉliŋdir 
PHM.1.17*pes eḡer beni seniŋle müşârik bilirseŋ ȯnủ beni gibi kabûl eyle 
PHM.1.18*ki eḡer saŋa bir ġadr etdi ise ve saŋa bir şey borclu ise ȯnủ benim hisâbıma yazasın 
PHM.1.19*Ben Pavlus bunủ kendỉ elim ile yazdım ki ben edâ ėdeyim dėmeyem ki sen baŋa kendỉŋi borçlusun 
PHM.1.20*göreyim seni ey karındaş Rabb içỉn baŋa bu ihsânı eyle ve Rabb içỉn benim bağırımı tenfîs eyle 
PHM.1.21*ben bunủ saŋa yazdım ve itâʿatiŋe iʿtimâd ėdip bilirim ki söylediḡimden ziyâde ėdeceksin 
PHM.1.22*İmdi baŋa bir konak hâzırla zîrâ umarım ki duʿâlarıŋız bereketiyle size bağışlanam 
PHM.1.23*Hazret-i ʿİsâ el-Mesîh içỉn benim ile mahbûs Epafras 
PHM.1.24*ve ʿameldaşlarım Markos ve Aristarhus ve Dimas ve Luka saŋa selâm ėderler 
PHM.1.25*Rabbimiz Hazret-i ʿİsâ el-Mesîhiŋ ʿinâyeti rûhuŋuz ile olsun âmîn ∞ (Romadan yazılıp kul Onesimus ile Filemona gönderilen risâle budur) 
HEB.0.0*Pavlus nâm resûlüŋ ʿİbrânîlere irsâl eylediḡi risâlesi
HEB.1.1*Bundan akdem Allah Teʿâlâ ecdâdımıza ezmineʾ-i müteʿaddidede ve envâʿ-i muhtelife üzere peyġamberleriŋ vâsıtasıyla söylemişdir 
HEB.1.2*ve bu soŋ eyyâmda bize şul kendỉniŋ Oğlu ağzıyla söyledi ki ȯnủ her şeyʾe vâris eyledi ve ȯnuŋla ʿâlemleri yaratmışdır 
HEB.1.3*ol ki celâliniŋ ziyâsı ve uknûmunuŋ sûreti olup cümle şeyleri kudretiniŋ kelâmı ile tedbîr ėder ve kendỉ vücudu ile günâhlarımıza kefâret etdikden soŋra ʿazamet kürsîsiniŋ sağında ʿarş-ı aʿlâda oturmuşdur 
HEB.1.4*meleklerden o kadar ʿâlî oldu ne kadar ki ȯnlardan efdal isme mâlik olmuşdur 
HEB.1.5*zîrâ meleklerden kanġısına hîç dėmişdir ki Sen benim oğlumsun bugün ben seni tevlîd eyledim ve yine Ben ȯŋa baba olam ve o baŋa oğul ola 
HEB.1.6*ve dahi ol kendỉ bikrini ʿâleme ibrâz etdiḡi zamân dėr ki Ve Allahıŋ cemîʿ melâʾikesi ȯŋa secde eylesinler 
HEB.1.7*melekler içỉn dėr ki Ol ki meleklerini rüzgâr ve hizmetkârlarını âteşiŋ ʿalevi ėder 
HEB.1.8*ammâ Oğul içỉn dėr ki Ya Allah seniŋ kürsîŋ ebedü'l-âbâda dek bâkîdir melekûtuŋuŋ ʿasâsı istikâmet ʿasâsıdır 
HEB.1.9*sen ʿadâleti sevdiŋ ve zulmü sevmediŋ ȯnuŋ içỉn seniŋ ilâhıŋ Allah Teʿâlâ seni ashâbıŋdan ziyâde ferahıŋ dühnü ile mesh eyledi 
HEB.1.10*ve Sen ya Rabb evvelden arzı teʾsîs eylediŋ ve semâvât elleriŋiŋ ʿamelleridir 
HEB.1.11*ȯnlar bozulacakdır ammâ sen bâkîsin ve hepsi esvâb gibi eskiyecekler 
HEB.1.12*ve sen ȯnları câme gibi sarasın ve taġyîr olunalar ammâ sen yine osun ve seneleriŋ eksilmeyeler 
HEB.1.13*ve kanġı meleklere hîç dėmişdir ki Tâ ben düşmanlarıŋı ayaklarıŋa basamak koyuncaya dek sen sağımda otur 
HEB.1.14*ȯnlar hizmetkâr ervâh deḡilmidir halâsı mîrâs ile alacaklarıŋ hizmetine gönderildi ∞ 
HEB.2.1*Ȯnuŋ içỉn gerekdir ki dahi ziyâde işitdiḡimiz nesnelere mukayyed olavız tâ kim bir zamân teker-meker olmayavız 
HEB.2.2*zîrâ meleklerden takrîr olunan kelâm sâbit olup her taʿaddî ve ʿisyân müstahakk cezâsını aldı ise 
HEB.2.3*biz nice kurtulalım çün bu kadar halâsa ihmâl ėderiz ki evvelden kendỉ Rabbden iʿlâm olundukdan soŋra bizler arasında dahi ȯnủ işidenlerden isbât olundu 
HEB.2.4*ki ȯnlar Allah Teʿâlâ bile âyât ve muʿcizât ve envâʿ-i efʿâl-i ekvâ ile ve Rûhü'l-Kudsüŋ tevzîʿiyle kendỉ murâd-ı şerîfi üzere şehâdet eyledi 
HEB.2.5*zîrâ meleklere gelecek ʿâlemî mutîʿ etmedi ki hâlen ȯnuŋ husûsunda söyleriz 
HEB.2.6*ammâ bir kimse bir yerde şehâdet ėdip dėdi ki Âdem nedir ki sen ȯnủ aŋasın ya benî âdem nedir ki sen ȯnları ziyâret ėdesin 
HEB.2.7*sen ȯnủ meleklerden bir azacık eksik eylediŋ sen ȯnủ ʿizzet ve ikrâm ile tetvîc eylediŋ ve ȯnủ elleriŋiŋ ʿameli üzere nasb etdiŋ 
HEB.2.8*Ve her şeyʾi onuŋ ayaklarıaltına koduŋ zîrâ her şeyʾi ȯŋa mutîʿ etmekle hîç bir şey komadı ki ȯŋa mutîʿ olmamış ola velakin hâlen dahi görmeziz ki her şey ȯŋa mahzûʿ ola 
HEB.2.9*nihâyet görürürüz ki Hazret-i ʿİsâ bir azacık {meleklerden eksik oldu tâ ki} ölüm eleminiŋ tahammülünden ʿizzet ve ikrâm ile mütevvec olmuşdur ki Allah Teʿâlânıŋ ʿinâyetinden cümle içỉn mevti tezevvuk eyleye 
HEB.2.10*zîrâ lâyık bu idi ki ol kimse ki her şey ȯnuŋ sebebiyle ve her şey ȯnuŋ içỉn olmuşdur niçe oğullarıŋ halâsınıŋ sultânını ki ȯnları ʿizzete götürecek idi elemler ile tekmîl eyledi 
HEB.2.11*zîrâ hem takdîs ėden hem takdîs olunanlar hepsi biriniŋdir • ȯnuŋ içỉn o ȯnlara karındaş dėmeḡe hicâb etmeyip 
HEB.2.12*dėr ki Ben seniŋ ismiŋi karındaşlarıma iʿlâm ėdeyim ben saŋa cemâʿatiŋ vasatında terennüm ėdeyim 
HEB.2.13*ve tekrâr dėr ki Ben ȯŋa iʿtimâd ėdeyim ve dahi dėr ki İşte ben ve Allah Teʿâlânıŋ baŋa vėrdiḡi maʿsûmlar dahi 
HEB.2.14*İmdi çünki ol maʿsûmlar lahm ü demden müşterek oldular ol dahi bu nesnelerden müşterek oldu tâ kim ölüm vâsıtasıyla ölüme tasallut ėden kimseyi yaʿnî Şeytânı mahv eyleye 
HEB.2.15*ve ol cümlesini halâs eyleye ki ölüm korkusundan kayd-ı hayât ile kulluğa makhûr idiler 
HEB.2.16*zîrâ hakk bu ki o melekleriŋ muʿâvini deḡil idi belki İbrâhîm nesliniŋ muʿâvini idi 
HEB.2.17*pes lâzım oldu ki o her şeyde karındaşlara müşâbih ola tâ kim merhametli ve Allah içỉn olacak nesnelerde sâdık baş imâm ola ki kavmiŋ günâhlarına kefâret eyleye 
HEB.2.18*zîrâ o belâ ve elem çekmekle belâ çekenlere muʿîn olmağa kâdirdir ∞ 
HEB.3.1*Pes ey kadîs ve semâvî daʿvetinde şerîk olan karındaşlar ikrârımızıŋ resûlü ve imâm-ı aʿzamı Hazret-i ʿİsâ el-Mesîhi teʾemmül eyleyiŋ 
HEB.3.2*ki ȯnủ nasb ėdene sâdıkdır nice ki Mûsâ dahi ȯnuŋ bütün beytinde sâdık idi 
HEB.3.3*zîrâ bu Mûsâdan o kadar ziyâde ʿizzete lâyık bilinir ne kadar ki beytden beyti yapanıŋ ziyâde ʿizzeti var 
HEB.3.4*zîrâ her beyt bir kimseden yapılır ammâ cemîʿ eşyâyı yapan Allah Teʿâlâdır 
HEB.3.5*ve hakkan ki Mûsâ bütün beytinde hizmetkâr gibi sipâriş olunan nesnelere şehâdet içỉn sâdık idi 
HEB.3.6*ammâ Hazret-i Mesîh kendỉ beyti üzerine oğul gibi sâdıkdır ki ȯnuŋ beyti biziz eḡer tâ âhirete dek söylemekde bî-pervâliḡi ve iftihâr etdiḡimiz ümîdi kavî tutar isek 
HEB.3.7*ȯnuŋ içỉn Rûhü'l-Kudüs dėdi ki Bugün eḡer ȯnuŋ âvâzını işidirseŋiz 
HEB.3.8*kalbleriŋizi pekletmeŋ ol iġzâbda ve beriyyede vukûʿ bulan imtihân gününde gibi 
HEB.3.9*ki orada babalarıŋız beni imtihân ėdip tecribe eylediler ve ʿamellerimi kırk yıla dek gördüler 
HEB.3.10*ȯnuŋ içỉn ol nesilden bîzâr olup dėdim ki dâʾimâ kalb ile hatâ ėderler ve tarîkâtımı bilmediler 
HEB.3.11*şöyle ki ġazabda yemîn eyledim ki râhatıma girmeyeceklerdir 
HEB.3.12*Sakınıŋ ey karındaşlar ki bir zamân sizden biriŋizde yaramaz îmânsız kalb olmaya ki Hayy Allahdan münferik ola 
HEB.3.13*belki mâdemki bugün aŋılır her dâʾim birbiriŋize nasîhat eyleyiŋ ki sizden birisi günâhıŋ ıdlâli ile mukassî olmaya 
HEB.3.14*zîrâ Mesîhiŋ şerîkleri olduk eḡer visâkımızıŋ ibtidâsını tâ âhire dek mukîm tutacak olursak 
HEB.3.15*bize bu dėnildikçe ki eḡer bugün ȯnuŋ âvâzını işidirseŋiz ol ġazab gününde gibi kalbleriŋizi kâsî etmeŋ 
HEB.3.16*baʿzısı ȯnủ işidir iken Rabbi iġzâb eylediler ol hepsi deḡil mi ki Mûsânıŋ vâsıtasıyla Mısırdan çıkdılar 
HEB.3.17*pes kırk yılıŋ içinde kimden Allah Teʿâlâ bîzâr olmuşdur • günâhkârlardan deḡil mi ki ȯnlarıŋ tenleri beriyyede düşdüler 
HEB.3.18*ve kime yemîn etdi ki râhatına girmeyeceklerdir illâ îmânsız olanlara 
HEB.3.19*ve biz görürüz ki îmânsızlık içỉn girmediler ∞ 
HEB.4.1*Pes korkmak gereḡiz ki ȯnuŋ râhatına duhûl vaʿdesi bâkî iken sizden biriŋiz mahrûm oldum diyẻ zann etmeye 
HEB.4.2*zîrâ ȯnlara tebşîr olunduğu gibi bize dahi tebşîr olundu ammâ işitdikleri kelâm ȯnlara fâʾide etmedi çünki işidenlerde îmân ile mümtezic olmadı 
HEB.4.3*zîrâ biz ki îmân getỉrdik râhata giririz ȯnuŋ dėdiḡi üzere ki ġazabımda yemîn eyledim ki hîç râhatıma girmeyeceklerdir yaʿnî dünyâ teʾsîsinde olmuş yapᵼlarıŋ râhatına 
HEB.4.4*zîrâ yedinci günüŋ hakkında kitâb bir yerde böyle dėdi ki Allah Teʿâlâ yedinci günde cümle işlerinden râhat oldu 
HEB.4.5*ve mezkûr yerde dahi dėdi ki râhatıma girmeyeceklerdir 
HEB.4.6*pes çünki bâkî bu ki ȯŋa baʿzılar gireceklerdir ve ol kimseler ki ibtidâ ȯnlara tebşîr olundu îmânsızlık içỉn girmediler 
HEB.4.7*Allah Teʿâlâ tekrâr bir gün taʿyîn ėder ve bu kadar zamândan soŋra ve Dâvud ağzıyla ȯŋa bugün dėr nitekim bâlâda zikr olunmuşdur ki bugün eḡer ȯnuŋ âvâzını işidirseŋiz kalbleriŋizi kâsî etmeŋ 
HEB.4.8*zîrâ eḡer ȯnları Yeşuʿ râhatda komuş olaydı Allah Teʿâlâ ȯndan soŋra ġayrı günü söylemezdi 
HEB.4.9*imdi Allah Teʿâlânıŋ kavmine bir sebt râhatı bâkîdir 
HEB.4.10*zîrâ kim ki ȯnuŋ râhatına girdi ise ol dahi kendỉ işlerinden râhat eyledi nice ki Allah Teʿâlâ dahi kendỉ işlerinden râhat eyledi ise 
HEB.4.11*imdi çalışalım ki ol râhata girelim tâ kim bunuŋ gibi îmânsızlığıŋ ʿibretine kimse düşmeye 
HEB.4.12*zîrâ Kelâm-Ullah hayy ve nâfizdir ve her iki yanından keser kılıcdan keskindir ve cânıŋ ve rûhuŋ ve mefâsılıŋ ve iliḡiŋ mağfiretine yetişir ve kalbiŋ fikir ve niyyetlerini teftîş eyler 
HEB.4.13*ve ȯnuŋ öŋünde bir mahfî mahlûk yokdur belki ȯnuŋ gözlerinde her şey ʿuryân ve açıkdır ki ȯŋa hisâb vėreceḡiz 
HEB.4.14*Pes çünki bir büyük imâm-ı aʿzamımız var ki göklere ʿurûc etdi yaʿnî İbn-Ullah ʿİsâ bu îmânı pekçe tutalım 
HEB.4.15*zîrâ imâm-ı aʿzamımız öyle deḡildir ki zaʿafımız ile bile teʾellüm etmeḡe kâdir olmaya belki günâhdan ġayrı bizim ile berâber mümtehan olmuşdur 
HEB.4.16*imdi ʿinâyetiŋ kürsîsine bî-pervâlık ile yanaşalım tâ kim rahmete nâʾil olavız ve mahall-i imdâd içỉn ʿinâyet bulavız ∞ 
HEB.5.1*Zîrâ âdamlar arasından alınan her baş imâm Allah katında işlenecek nesneler içỉn âdamlara nasb olunmuşdur ki günâhlar içỉn pîşkeşler ve kurbânlar takrîb eyleye 
HEB.5.2*ki câhillere ve dalâletde olanlara kâfî teʾellüm etmeḡe kâdirdir çünki kendỉsi dahi zaʿaflar ile ihâta olunmuşdur 
HEB.5.3*ve ȯnlarıŋ sebebi ile kavm içỉn gibi kendỉ içỉn dahi günâh eclinden kurbânlar etmeḡe boynuna borcdur 
HEB.5.4*ve hîç kimse bu şânı kendỉ kendỉye alamaz meḡer Allah Teʿâlâdan daʿvet olunmuş kimse nitekim Hârûn 
HEB.5.5*böyle dahi Hazret-i Mesîh kendỉden bu ʿizzeti almadı ki imâm-ı aʿzam ola illâ ol kimseden aldı ki ȯŋa sen benim oğlumsun ben seni bugün tevlîd eyledim dėdi 
HEB.5.6*nice ki bir yerde dahi dėr ki Melkisâdıkıŋ tarîki üzere ebeden imâmsın 
HEB.5.7*ol ki cesediyyetiniŋ eyyâmında ȯnủ ölümden kurtarmağa kâdir olana ʿazîm feryâd ve göz yaşlarıyla duʿâlar ve tazarruʿlar etdikde müstecâb olup korkudan kurtulmuşdur 
HEB.5.8*ve eḡerçi oğul oldu da çekdiḡi mesâʾibden itâʿat öḡrendi 
HEB.5.9*ve kâmil olduğu içỉn cümle kendỉye itâʿat ėdenlere ebedî halâsıŋ sebebi oldu 
HEB.5.10*Allah Teʿâlâdan Melkisâdıkıŋ tarîkine göre imâm-ı aʿzam müsemmâ oldu 
HEB.5.11*ki ȯnuŋ husûsunda söylenecek ammâ kelimât ile beyân olmağa güç nesnelerimiz var batî kulaklı olduğuŋuz içỉn 
HEB.5.12*zîrâ siz ki zamâna göre hocalar olacağıŋız yerde tekrâr muhtâcsıŋız ki size Kelâm-Ullahıŋ ibtidâ hecesi öḡredile ve şöyle olduŋuz ki size mukavvî taʿâm yerine süd lâzım oldu 
HEB.5.13*zîrâ südü kullanan hakk kelâmdan bî-haberdir zîrâ maʿsûmdur 
HEB.5.14*ammâ mukavvî taʿâm kâmiller içỉndir ki istiʿdâd hasebi ile hayr ü şerri temyîz etmeḡe müderreb hâsseleri var ∞ 
HEB.6.1*Pes Mesîhiŋ ibtidâsınıŋ kelâmını koyup ve kemâle çekilip tekrâr ölü ʿamellerden tevbe ve Allaha îmân temelini kurmayalım 
HEB.6.2*ne maʿmûdiyye taʿlîminiŋ ne eller vazʿ etmeniŋ ne ölülerden ihyâ olunmanıŋ ne ebedî dînünetiŋ usûlünü 
HEB.6.3*ve in-şâʾ-allah bunủ ėdeceḡiz 
HEB.6.4*zîrâ kâbil deḡil ki bir kerre münevver olmuş ve hibeʾ-i semâviyeyi tatmış ve Rûhü'l-Kudüsden hissedâr olmuş 
HEB.6.5*ve Allahıŋ íyỉ kelâmını ve gelecek dehriŋ kuvvetlerini tezevvuk etmiş kimesneler 
HEB.6.6*düşdükden soŋra tekrâr tevbeye tecdîd olunalar zîrâ İbn-Ullahı tekrâr kendỉlerine hâçlarlar ve ȯŋa ihânet ėderler 
HEB.6.7*zîrâ ol yer ki üzerine sıkça gelen yağmuru içmekle ȯnủ iflâh ėden kimselere münâsib otu getỉrir Allah Teʿâlâdan bereket alır 
HEB.6.8*ammâ hâr ve hâşâkı getỉren yer merzûl ve laʿnete yakın olup ȯnuŋ ʿâkıbeti ihrâkdir 
HEB.6.9*ammâ ey sevgỉliler biz sizden dahi íyỉ ve halâsa müteʿallik nesneler umarız eḡerçi böyle söyler isek 
HEB.6.10*zîrâ Allah Teʿâlâ zâlim deḡildir ki ʿamelleriŋizi ve kadîslere evvelden ve hâlen hizmet etmekle kendỉ ismi içỉn izhâr etdiḡiŋiz meveddet ve emeḡiŋizi unuda 
HEB.6.11*belki isteriz ki sizden herkes kemâl ümîd içỉn tâ âhire dek yine ol ictihâdı göstere 
HEB.6.12*tâ kim mütekâsil olmayasız belki ol kimseleriŋ muktedîleri olasız ki îmân ve sabr ile vaʿdeleri mîrâsa alırlar 
HEB.6.13*zîrâ Allah Teʿâlâ İbrâhîme vaʿde etdiḡi zamân kendỉsinden büyük kimse ile yemîn ėdemeyip kendỉsi ile yemîn eyledi 
HEB.6.14*ve dėdi ki tahkîk ben seni bi'l-külliyye bereketleyip ziyâdesiyle teksîr ėdeyim 
HEB.6.15*Ol dahi böylece sabr ile muntazır olmağın vaʿdeye nâʾil oldu 
HEB.6.16*zîrâ âdamlar bir büyükrek ile yemîn ėderler ve yemîn ȯnlara her münâzaʿa isbâtınıŋ soŋudur 
HEB.6.17*bu husûsda Allah Teʿâlâ vaʿdeniŋ vârislerine kendỉ meşveresiniŋ ʿadem-i teġayyürünü ziyâdesiyle göstermek istemekle yemîni araya katdı 
HEB.6.18*tâ kim ol iki teġayyürsüz nesneler ile ki ȯnlarda Allah Teʿâlâ yalan söylemez kavî tesliyemiz ola ki bize takdîm olunan ümîde nâʾil olmak içỉn ȯŋa sığındık 
HEB.6.19*ol ki bize cânıŋ emîn ve kavî lengeriniŋ yerindedir ve tâ ol perdeniŋ içerỉsine girir 
HEB.6.20*ki oraya melik-i sâdıkıŋ tarîki üzere ebeden imâm-ı aʿzam olan ʿİsâ es-Sâdık bizim içỉn girmişdir ∞ 
HEB.7.1*Zîrâ bu Melkisâdık melik-i Sâlem Allah Teʿâlânıŋ imâm-ı aʿzamı idi ki sultânlarıŋ muhârebesinden dönen İbrâhîme istikbâl ėdip ȯŋa hayr duʿâ eyledi 
HEB.7.2*İbrâhîm dahi ȯŋa her şeyden ʿöşrünü vėrdi ve evvelki adı Sıdkıŋ Meliki ȯndan Sâlem Meliki yaʿnî selâm meliki diyẻ terceme olunmuşdur 
HEB.7.3*babasız anasız âsıl nesilsiz günleriŋ ibtidâsı ve ʿömrüŋ nihâyeti yok ammâ İbn-Ullaha müşâbih ebeden bâkî imâmdır 
HEB.7.4*Pes bakıŋ ne ʿazîm ü'ş-şân idi ol kimse ki reʾîsü'l-âbâ İbrâhîm ȯŋa ġanîmetiŋ ʿöşrünü vėrdi 
HEB.7.5*ve gerçi ki benî Levîden olup imâmeti alanlarıŋ emri vardır ki şerîʿat mûcibince kavimden yaʿnî karındaşlarından eḡerçi İbrâhîmiŋ sulbünden çıkdılar da ʿöşrü alalar 
HEB.7.6*ammâ bu ki ȯnlarıŋ neslinden deḡildir İbrâhîmden ʿöşrü aldı ve sâhib-i vaʿdeye hayr duʿâ eyledi 
HEB.7.7*pes ihtilâfsız ki ednâ olan nesne efdalden bereket alır 
HEB.7.8*ve gerçek ki ölen âdamlar burada ʿöşür alırlar ammâ orada ol kimse alır ki ȯnuŋ hayy olduğuna şâhidlik vėrilmişdir 
HEB.7.9*ve sözüŋ gelişi bu ki ol ʿöşür alan Levîler İbrâhîm sebebi ile ʿöşür vėrdiler 
HEB.7.10*zîrâ Melkisâdık ȯŋa karşᵼ vardığı zamân o dahi babanıŋ sulbünde idi 
HEB.7.11*Pes eḡer kemâl Levîler imâmetiniŋ sebebi ile oldu ise vaktâki ȯnuŋ hasebi ile kavme şerîʿat vėrildi Hârûn tarîki üzere dėnilmeyip Melkisâdık tarîki üzere bir ġayrı imâmıŋ kalkması ne lâzım idi 
HEB.7.12*zîrâ imâmet deḡişdirilince bi'z-zarrûrî şerîʿat dahi deḡişdirilir 
HEB.7.13*zîrâ ol kimse ki bu nesneler ȯnuŋ hakkına dėnildi şul ġayrı sıbtdan idi ki ȯndan kimse mezbaha hizmet etmedi 
HEB.7.14*zîrâ zâhir dir ki Rabbimiz Yahûdâdan çıkdı ki ol sıbta Mûsâ imâmet husûsu içỉn hîç nesne söylemedi 
HEB.7.15*ve bu dahi ziyâde zâhirdir çün Melkisâdıka mânend bir ġayrı imâm kalkar 
HEB.7.16*ki cismânî şerîʿat mûcibince imâm olmadı belki zevâlsiz hayâtıŋ kuvvetine göre imâm oldu 
HEB.7.17*zîrâ ȯŋa kitâb şehâdet ėder ki sen Melkisâdık tarîki üzere ebeden imâmsın 
HEB.7.18*çün sâbıkan geçen emir ȯnuŋ zaʿafı ve menfaʿatsizliḡi içỉn ibtâl olunur 
HEB.7.19*zîrâ şerîʿat bir şey itmâm etmedi ammâ şul efdal ümîdiŋ idhâli itmâm ėder ki ȯnuŋla Allah Teʿâlâya mukarreb oluruz 
HEB.7.20*husûsen bu yemînsiz olmadı 
HEB.7.21*zîrâ ȯnlar yemînsiz imâm oldular ammâ bu yemîn ile oldu ȯŋa şul söyleyeniŋ sebebinden ki Rabb yemîn etdi de peşîmân olmaya sen Melkisâdıkıŋ tarîki üzere ebeden imâmsın dėdi 
HEB.7.22*Hazret-i ʿİsâ o kadar efdal ʿahde zâmin oldu 
HEB.7.23*bundan mâʿadâ ȯnlar çok imâmlar oldular zîrâ ölüm sebebi ile bâkî kalmakdan memnûʿ oldular 
HEB.7.24*ammâ bu ebeden bâkî kalmağla ȯnuŋ imâmeti sermedîdir 
HEB.7.25*bu sebebden dahi ol kimseleri ki ȯnuŋ vâsıtasıyla Allaha takarrüb ėderler ebeden halâs etmeḡe kâdirdir çün ȯnlara şefâʿat etmek içỉn dâʾimâ hayydir 
HEB.7.26*zîrâ bize böyle imâm-ı aʿzam lâzım idi ki kuddûs suçsuz ʿaybsız günâhlardan ʿârî ve göklerden aʿlâ ola 
HEB.7.27*ki öbűr baş imâmlar gibi evvelâ kendỉniŋ günâhları içỉn soŋra kavmiŋ günâhları içỉn her gün kurbânlar takrîb etmeḡe ihtiyâcı olmaya zîrâ o kendỉsini takrîb etmekle bu nesneyi bir uğurdan etmişdir 
HEB.7.28*zîrâ şerîʿat sâhib-i zaʿf âdamları baş imâmete nasb ėder ammâ şerîʿatdan soŋra olan yemîniŋ kelâmı ebeden tekmîl olmuş Oğlu nasb ėder ∞ 
HEB.8.1*Pes dėnilen nesneleriŋ netîcesi bu ki bizim böyle imâm-ı aʿzamımız var ki semavâtda ʿazamet kürsîsiniŋ sağında oturmuş durur 
HEB.8.2*makdeseniŋ ve ol hakk haymesiniŋ hâdimi ki ȯnủ âdam deḡil belki Rabb Teʿâlâ kurmuşdur 
HEB.8.3*zîrâ her baş imâm hedâyâ ve kurbânlar takrîb etmeḡe nasb olundu bu husûsdan lâzım idi ki bunuŋ dahi takrîb ėdecek bir nesnesi ola 
HEB.8.4*zîrâ eḡer yer üzerinde olaydı imâm bile olmazdı şerîʿat mûcibince hedâyâ takrîb ėder imâmlar durur iken 
HEB.8.5*ki semâvî nesneleriŋ sûretine ve gölgesine delâlet ėderler nice ki Allah Teʿâlâdan haymeyi tamâm ėdecek Mûsâya dėnildi ki bak ki her şeyi saŋa dağda gösterildiḡi örneḡe göre yapasın 
HEB.8.6*ammâ hâlen Hazret-i Mesîh o kadar efdal hizmete nâʾil oldu ne kadar ki efdal vaʿdeler üzerinde mukîm olan ʿahd-i efdaliŋ vâsıtıdır 
HEB.8.7*zîrâ eḡer ol evvelki ʿahid noksânsız olaydı bir ġayrınıŋ yeri aranmazdı 
HEB.8.8*zîrâ Allah Teʿâlâ ȯnlara ʿazl ėdip dėr ki İşte günler gelecekdir ki beyt-i İsrâʾîl ile ve beyt-i Yahûdâ ile bir ʿahd-i cedîd ėdeyim 
HEB.8.9*ol ʿahde göre deḡil ki babaları ile ȯnları Mısır diyârından ihrâc etmek içỉn elinden tutduğum günde ȯnủ etdim idim zîrâ ȯnlar benim ol ʿahdimde durmadılar ve ben ȯnları tahkîr eyledim dėr Allah Teʿâlâ 
HEB.8.10*ammâ ol günlerden soŋra beyt-i İsrâʾîl ile ėdeceḡim ʿahid bu ola dėr Rabb Teʿâlâ ben şerîʿatımı ȯnlarıŋ hâtırına koyayım ve kalbleri üzerinde yazayım da ben ȯnlara Allah olayım ȯnlar dahi baŋa kavim olalar 
HEB.8.11*ve herkes kendỉ karîbine ve karındaşına öḡredip Allahı bil dėmeye zîrâ beni hep küçükden büyüḡe varınca bileceklerdir 
HEB.8.12*zîrâ ben ȯnlarıŋ günâhlarına ġafûr olurum ve artık cürüm ve cinâyetlerini aŋmayam 
HEB.8.13*cedîd dėdiḡinde evvelkiyi ʿatîk eyledi pes ʿatîk ve eski olan nesne mahv olunmağa yakındır ∞ 
HEB.9.1*Pes evvelki ʿahdiŋ ʿibâdet kavânîni ve dünyevî meskeni var idi 
HEB.9.2*zîrâ evvelki hayme yapıldı idi ve içinde minâre ve sofra ve takdime etmekleri var idi ve ȯŋa makdese dėnildi 
HEB.9.3*ve ikinci perdeniŋ ardında kudsü'l-akdēs dėdikleri hayme var idi 
HEB.9.4*nerede ki bir altun buhûrdânlık ve her tarafdan altun ile kaplı ʿahid tâbûtu idi ki içinde mann durur altun kab ve Hârûnuŋ filislenen deḡneḡi ve ʿahid levhleri var idi 
HEB.9.5*ve ȯnuŋ üzerinde ġufrânı gölgeleyen celâliŋ kerûbleri idi ki bu nesneleri şimdi başka başka söylemek hâcet deḡil 
HEB.9.6*Pes bu nesneler böyle tertîb olunmağla gerçi evvelki haymeye imâmlar Allahıŋ hizmetine müteʿallik nesneleri ėder iken her zamân girirler idi 
HEB.9.7*ammâ haymeʾ-i sâniyeye yılda bir kerre yalıŋız baş imâm girirdi kansız deḡil ki ȯnủ kendỉsiniŋ ve kavmiŋ hatâları içỉn takrîb eylerdi 
HEB.9.8*ve Rûhü'l-Kudüs böyle beyân ėder ki makdeseye yol dahi belli deḡil idi şul evvelki hayme durur iken 
HEB.9.9*ki bu zamâna dek ki Allahıŋ hizmetini ėdeniŋ zamîrini takdîs etmeḡe kâdir olmayan hedâyâ ve kurbânlar takrîb olunur ancak bu sûret ve gölgedir 
HEB.9.10*zîrâ ol nesneler fakat meʾkûlât ve meşrûbât ve envâʿ-i iġtisâller hem cismânî kânûnlar içỉn tâ ıslâhıŋ vaktine dek vazʿ olundu 
HEB.9.11*Ammâ gelecek hayrâtıŋ imâm-ı aʿzamı Hazret-i Mesîh vusûl buldukdan dahi büyük ve kâmil ve el ile yapılmamış yaʿnî bu bünyândan olmayan haymeden geçip 
HEB.9.12*ve kösemiŋ ve buzağᵼlarıŋ kanı ile deḡil ammâ kendỉ kanı ile bir ebedî halâsa nazar buldukdan soŋra makdeseye bir kerre girmişdir 
HEB.9.13*zîrâ eḡer boğalarıŋ ve kösemleriŋ kanı ve müteneccisler üzerine saçılmış dananıŋ külü cesediŋ tahâreti içỉn takdîs ėderse 
HEB.9.14*Hazret-i Mesîhiŋ kanı ki her günâhdan münezzeh iken kendỉyi ebedî rûh ile Allah Teʿâlâya kurbân eyledi ne kadar ziyâde zamîriŋizi ölü ʿamellerden tathîr etmek gerek tâ kim Hayy Allaha ʿibâdet eyleyesiz 
HEB.9.15*Ȯnuŋ içỉn ʿahd-i cedîdiŋ vâsıtıdır ki ʿahd-i ʿatîkiŋ altında olan taʿaddîleriŋ edâsı içỉn ölüm vâkiʿ olmağla medʿuvvlar ebedî mîrâsıŋ vaʿdesini alalar 
HEB.9.16*zîrâ vasiyyet olduğu yerde gerekdir ki vasiyyet ėdeniŋ ölümü vâkiʿ ola 
HEB.9.17*ki vasiyyet ölülerde sahîhdir zîrâ vasiyyet ėden sağlıkda iken vasiyyeti dürüst deḡil 
HEB.9.18*ȯnuŋ içỉn evvelki vasiyyet dahi kansız ihdâ olunmadı 
HEB.9.19*zîrâ şerîʿatda münderic olan cümle vesâyâ Mûsâdan kavme beyân olundukdan soŋra buzağᵼlarıŋ ve kösemleriŋ kanını su ile ve iskarlatî yapağı ile ve zûfâ otu ile alıp ve ol kitâba ve cümle kavme serpip 
HEB.9.20*Allah Teʿâlânıŋ size emr eylediḡi ʿahdiŋ kanı budur dėdi 
HEB.9.21*ve kezalik haymeye ve Allah Teʿâlânıŋ hizmeti içỉn olan cemîʿ kablara dahi kanı serpdi 
HEB.9.22*ve şerîʿat mûcibince bayağı her şey kan ile tathîr oluyor hem kan dökülmeyince mağfiret olmaz 
HEB.9.23*pes gerek idi ki gökde olan nesneleriŋ sûretleri bu nesneler ile ammâ bi'z-zât semâvî nesneler ȯnlardan efdal kurbânlar ile tathîr olunalar 
HEB.9.24*Zîrâ Hazret-i Mesîh gerçeḡe beŋzer şeklinde el ile yapılmış makdeseye girmedi illâ hâlen bizim içỉn Allah Teʿâlânıŋ dîdârınıŋ öŋünde hâzır olmağa nefs-i semâya girdi 
HEB.9.25*ve ȯnuŋ içỉn deḡil ki kendỉyi çok kerre takrîb eyleye nitekim baş imâm ki her sene ġayrınıŋ kanı ile makdeseye girir 
HEB.9.26*böyle olmasa lâzım olurdu ki dünyâ teʾsîs olunaldan berỉ çok kerre ağrılar çekmiş ola illâ hâlen âhir zamânda günâhı ibtâl etmek içỉn kendỉyi kurbân etmekle bir kerre zâhir olmuşdur 
HEB.9.27*ve nice ki âdamlara bir kerre ölmek takdîr olunmuş ise ve ȯndan soŋra yevmi'd-dîndir 
HEB.9.28*böyle dahi Hazret-i Mesîh çok kimseleriŋ günâhını ibtâl etmek içỉn bir kerre takrîb olundukdan soŋra ikinci defʿa günâhsız ȯŋa tevekküʿ ėdenlere halâs içỉn zâhir olacakdır ∞ 
HEB.10.1*Zîrâ şerîʿatıŋ gelecek hayrâtıŋ gölgesi olmağla eşyânıŋ kendỉ sûreti olmamağla ol her yıl ʿale-'d-devâm takrîb olunan kurbânlar ile takarrüb ėdenleri hîç takdîs etmeḡe kâdir deḡildir 
HEB.10.2*ve illâ takrîb etmekden kalırlar idi zîrâ Allaha ʿibâdet ėdenler bir kerre mütetahhir oldukdan soŋra artık hîç günâhlarıŋ haberi zamîrinde olmaz idi 
HEB.10.3*ammâ ȯnlarda her yıl günâhlarıŋ zikri olur 
HEB.10.4*zîrâ muhâldır ki boğalarıŋ ve kösemleriŋ kanı günâhları ibtâl eyleye 
HEB.10.5*ȯnuŋ içỉn o dünyâya girdiḡi zamân dėr ki Kurbânı ve hediyeyi istemediŋ illâ baŋa cesedi yakıştırdıŋ 
HEB.10.6*muhrikâtlardan ve günâh içỉn takrîb olunan zebîhalardan hazz etmediŋ 
HEB.10.7*o zamân ben dėdim ki işte gelirim murâdıŋı icrâ eylemek içỉn nice ki kitâbıŋ cildinde benim hakkımda yazılmışdır 
HEB.10.8*Çün yukarᵼda dėmiş idi ki sen kurbânı ve hediyeyi mahrekâtı ve günâh içỉn zebîhayı ki şerîʿat mûcibince takrîb olurlar istemediŋ ve kabûl etmediŋ 
HEB.10.9*o zamân dėdi ki işte gelirim ki murâdıŋı icrâ eyleyem ya Allah • evvelkisini kaldırır tâ kim ikincisini isbât eyleye 
HEB.10.10*ki ol murâdda bir kerre takrîb olan Hazret-i ʿİsâ el-Mesîhiŋ cesedi ile mukaddes olduk 
HEB.10.11*Ve dahi her imâm her gün hizmet ėdip ve hîç günâhları kaldırmağa kâdir olmayan yine ol kurbânları defaʿât ile takrîb ėdip durur iken 
HEB.10.12*o günâhlar içỉn yalıŋız bir kurbân takrîb etdikden soŋra ebeden Allah Teʿâlânıŋ sağında otura vardı 
HEB.10.13*fi-mâbâkî tevakkuf ėder tâ düşmanları ayaklarına basamak içỉn konuluncaya dek 
HEB.10.14*zîrâ bir kurbân ile mukaddes olanları ebeden tekmîl eyledi 
HEB.10.15*pes Rûhü'l-Kudüs dahi bize ȯnuŋ içỉn şehâdet eyler zîrâ dėdikden soŋra 
HEB.10.16*ki Rabb Teʿâlâ dėr ki ol günlerden soŋra ȯnlar ile ʿakd ėdeceḡim ʿahid budur ki ben şerîʿatımı ȯnlarıŋ kalblerine koyayım ve ȯnlarıŋ hâtırlarında yazayım 
HEB.10.17*ve artık ȯnlarıŋ cürüm ve cinâyetlerini aŋmayayım 
HEB.10.18*pes bu nesneleriŋ mağfireti olduğu yerde artık günâh içỉn kurbân etmek yokdur 
HEB.10.19*İmdi ey karındaşlar çünki Hazret-i ʿİsânıŋ kanınıŋ sebebi ile makdeseye girmek elimizdedir 
HEB.10.20*ve ol perdeniŋ yaʿnî kendỉ cesediniŋ sebebiyle bize makdeseye bir tâze ve hayy tarîk ihdâ olundu 
HEB.10.21*ve beyt-ullah üzerine imâm-ı aʿzamımız var 
HEB.10.22*sâdık kalb ile ve kemâl iʿtikâd ve îmânda yanaşalım kalblerimiz merşûş ve bed zamîrden nakî ve bedenimiz pâk su ile maġsûl olup 
HEB.10.23*ümîdimiziŋ sâbit iʿtirâfını tutalım zîrâ bize vaʿdeler ėden sâdıkdır 
HEB.10.24*ve birbirimizi gözedip meveddete ve sâlih ʿamellere tahzîz ėdelim 
HEB.10.25*baʿzı kimseleriŋ ʿâdeti gibi cemâʿatimizi bırakmayalım belki birbirimize nasîhat ėdelim bâ-husûs ki ol günüŋ yaklaşdığını görürsüŋüz 
HEB.10.26*zîrâ eḡer hakkıŋ maʿrifetine nâʾil oldukdan soŋra kasd ile günâh ėder isek artık günâhlar içỉn kurbân kalmaz 
HEB.10.27*ammâ bir dînünetiŋ merhûb intizârı ve âteş ġazabı ki aʿdâyı ihrâk eyleyecekdir 
HEB.10.28*eḡer bir kimse Mûsânıŋ şerîʿatına ihânet etdi ise iki ya üç şâhidiŋ isbâtı ile bilâ-merhamet katl olunur 
HEB.10.29*ne sanırsıŋız ne kadar eşedd ʿazâba müstahakk ola ol kimse ki İbn-Ullahı pâymâl ėdip ve ol ʿahdiŋ kanını ki ȯnuŋla takdîs olundu necis hisâbda tutup ʿinâyetiŋ rûhuna söḡmüş ola 
HEB.10.30*zîrâ biz biliriz kimdir diyen ki intikâm baŋa mahsûsdur ve ben cezâ vėreyim dėr Rabb Teʿâlâ ve tekrâr dėdi ki Rabb Teʿâlâ kendỉ kavmine hükm eyleye 
HEB.10.31*Hayy Allahıŋ eline düşmek bir emr-i mehîbdir 
HEB.10.32*İmdi evvelki günler hâtırıŋızda olsun ki ȯnlarda münevver olduğuŋuzdan soŋra ʿazîm musîbetleriŋ cihâdını çekdiŋiz 
HEB.10.33*kimiŋiz taʿayyüb ve musîbetleriŋ seyrângâhı ve kimiŋiz bu hâlde olanlara yoldaşlar olduŋuz 
HEB.10.34*zîrâ benim bendlerime acıdıŋız ve mâmelekiŋiziŋ intihâbını sürur ile kabûl etdiŋiz zîrâ bildiŋiz ki göklerde efdal ve bâkî mâlıŋız var 
HEB.10.35*pes sevâbı çok olan sebâtıŋız yabâna bırakmaŋ 
HEB.10.36*zîrâ size tahammül lâzımdır tâ kim Allah Teʿâlânıŋ murâdını etmekle vaʿdeye nâʾil olasız 
HEB.10.37*zîrâ Gelecek kimesne bir azdan gelir ve teʾhîr etmez 
HEB.10.38*ve sâdık kimesne îmân içỉn hayy ola ammâ eḡer gėrỉ çekilirse benim cânım ȯnủ makbûl tutmaya 
HEB.10.39*Ammâ biz ise ol kimselerden deḡiliz ki helâke çekileyiz belki cânıŋ halâsı içỉn ehl-i îmândanız ∞ 
HEB.11.1*İmdi îmân umulur nesneleriŋ vücudu ve görünmez nesneleriŋ delâletidir 
HEB.11.2*zîrâ ȯnuŋ içỉn ecdâdımıza şehâdet vėrildi 
HEB.11.3*îmân ile aŋlarız ki ʿâlemler Kelâm-Ullah ile mürekkeb olundu şöyle ki hâlen görünen nesneler zâhir nesnelerden yapılmadılar 
HEB.11.4*Îmân ile Hâbîl Allah Teʿâlâya Kâʾiniŋ kurbânından ziyâde makbûl kurbân ihdâ eyledi ki ȯnuŋ sebebiyle ȯŋa sâdık olduğuna şehâdet vėrildi vaktâki Allah Teʿâlâ ȯnuŋ hediyyesine şâhid oldu ve fevtinden soŋra ȯnuŋla dahi bize söyler 
HEB.11.5*Ehnoh îmân ile tenakkul oldu ki ölümü görmeye ve bulunmadı zîrâ Allah Teʿâlâ ȯnủ nakl etdi idi çün nakl olunmazdan evvel ȯŋa şehâdet vėrildi ki Allah Teʿâlâya makbûl oldu idi 
HEB.11.6*pes Allaha îmânsız makbûl olmak mümkin deḡildir zîrâ Allah Teʿâlâya takarrüb ėdene gerekdir ki ȯnuŋ var idiḡine ve ȯnủ arayanlara sevâb vėreceḡine inana 
HEB.11.7*Nûh îmân ile Allah Teʿâlâdan dahi görünmez nesnelerden haber alıp korkmağla kendỉ ʿayâlini kurtarmak içỉn bir sefîne hâzırladı ve ȯnuŋla dünyâyı müdân eyledi ve îmândan olan birriŋ vârisi oldu 
HEB.11.8*İbrâhîm daʿvet olundukda îmân ile itâʿat eyledi ve mîrâsa olacak yere vardı ve nereye gideceḡini bilmeksizin göçdü 
HEB.11.9*İbrâhîm îmân ile vaʿde olunan vilâyetde ġurbetde gibi mekân tutup ol vaʿdeniŋ müvârisleri olan İshâk ve Yaʿkûb ile çâdırlarda sâkin oldu 
HEB.11.10*zîrâ ol temelli şehre muntazır idi ki ȯnuŋ miʿmâr başısı ve yapᵼcısı Allah Teʿâlâ idi 
HEB.11.11*Sâra dahi ʿâkır iken îmân ile nutfe kabûlüne kuvvet aldı ve velâdet çağını geçdikden soŋra doğurdu zîrâ vaʿde ėdeni sâdık bildi 
HEB.11.12*bu husûsdan dahi birden ve ol dahi meyyit gibi kimesneden göḡüŋ çok yıldızları ve deŋiz yalısında olan bî-hisâb kum kadar evlâd doğdu 
HEB.11.13*bunlar hepsi vaʿdelere nâʾil deḡil iken îmân ile vefât etdiler ammâ ȯnları ırakdan görüp inandılar ve ȯnlara selâm ėdip yer üzerinde ġarîb ve müsâfir idiḡini ikrâr etdiler 
HEB.11.14*zîrâ böyle nesneleri diyen kimesneler vatan aradıklarını beyân ėderler 
HEB.11.15*ve ol oradan çıkdıkları vilâyeti aŋsalar idi dönmeḡe dahi zamânı var idi 
HEB.11.16*nihâyet dahi íyỉsini yaʿnî semâvîyi isterler idi bu husûsdan Allah Teʿâlâ ȯnlardan ʿârlanmaz ki ȯnlarıŋ Allahı tesmiye oluna zîrâ ȯnlara bir şehir hâzırlamışdır 
HEB.11.17*Ve İbrâhîm mümtehan oldukda îmân ile İshâkı kurbân içỉn ʿarz eyledi • ol vaʿdeleri kabûl etmiş biricik oğlunu takrîb eyledi 
HEB.11.18*ki ȯŋa nesliŋ İshâk ile aŋıla dėnildi idi 
HEB.11.19*zîrâ bu hisâbı etdi idi ki Allah Teʿâlâ ȯnủ ölülerden ihyâ etmeḡe kâdirdir • bu husûsdan ȯnủ bir misâl içỉn tahsîl eyledi 
HEB.11.20*İshâk îmân ile Yaʿkûba ve ʿĖsava gelecek nesneleriŋ husûsunda bereket okudu 
HEB.11.21*Yaʿkûb îmân ile ölürken Yûsufuŋ her bir oğluna bereket okudu ve deḡneḡiŋ ucuna dayanıp secde eyledi 
HEB.11.22*Yûsuf dahi vefât ėderken îmân ile benî İsrâʾîliŋ hurûcunu aŋıp kendỉ kemỉkleriniŋ husûsunda vasiyyet eyledi 
HEB.11.23*Mûsâ doğdukdan soŋra îmân ile baba ve anasından üç aya dek saklandı zîrâ maʿsûmu güzel gördüler ve melikiŋ fermânından korkmadılar 
HEB.11.24*Mûsâ dahi büyüdükden soŋra îmân ile firʿavnıŋ kızınıŋ oğlu tesmiye olunmakdan ibâ eyledi 
HEB.11.25*biraz zamân günâhda tenaʿum etmekden ise Allahıŋ kavmi ile musâb olmağı evlâ görüp ihtiyâr eyledi 
HEB.11.26*ve Mısır hazînelerinden Mesîhiŋ ʿaybınıŋ ġınâsını efdal hisâbda tutdu zîrâ sevâbı gözedirdi 
HEB.11.27*îmân ile melikiŋ hışmından korkmayıp Mısrı bırakdı zîrâ ol görünmezi gören gibi sâbit-kadem idi 
HEB.11.28*fısh bayrâmını ve reşâş ü'd-demi îmân ile etdi tâ kim ebkârı helâk ėden benî İsrâʾîle yapışmaya 
HEB.11.29*Bahr ü'l-Külzümden karada gibi gibi geçdiler ammâ Mısırlılar bunủ tecribe etmekle ġark oldular 
HEB.11.30*Ve Erîhâ şehriniŋ hisârları yedi gün ihâta olundukdan soŋra îmân ile düşdüler 
HEB.11.31*zâniye olan Râhâb nâm karı îmân ile câsûsları selâmete kabûl etmekle kâfirler ile helâk olmadı 
HEB.11.32*Ve artık ne söylerim zîrâ eḡer Ciʿdonuŋ ve Bârâkıŋ ve Şemşonuŋ ve Yeftahıŋ ve Dâvûduŋ ve Samuʾeliŋ ve enbiyânıŋ ahvâlin söylersem zamân yetişmez 
HEB.11.33*ki bunlar îmân ile memleketler feth ve ʿadâlet icrâ ėdip vaʿdelere nâʾil oldular • arslanlarıŋ ağızlarını kapadılar 
HEB.11.34*âteşiŋ şiddetini söyündürüp keskin kılıclardan kurtuldular ve marazlardan şifâ bulup cenkde kuvvetli oldular ve ġurebâ ʿaskerini hezm eylediler 
HEB.11.35*ʿavratlar kendỉ meyyitlerini ihyâ olundukdan soŋra tahsîl etdiler ve baʿzılar bir eşref kıyâmete nâʾil olmak içỉn necâta rağbet etmeyip deḡnek altında öldüler 
HEB.11.36*baʿzılar dahi istihzâlar ve kötekler ve bendler ve zindânlar çekdiler 
HEB.11.37*ve taşlandılar destereler ile biçildiler mihnet çekdiler kılıc katlinden maktûl oldular koyun ve keçi postlarında fakîrler derdmendler ve cefâkeşler iken seyâhat etdiler 
HEB.11.38*ki ʿâlem ȯnlara lâyık deḡil idi beriyyelerde dağlarda ve mağâralarda ve yeriŋ çukurlarında tayhân ėderler idi 
HEB.11.39*yine de bunlar hepsi îmân içỉn şehâdeti olmağla vaʿdeye nâʾil olmadılar 
HEB.11.40*zîrâ Allah Teʿâlâ bize efdal nesne tedârik eyledi tâ kim bizsiz kemâle ėrişmeyeler ∞ 
HEB.12.1*Pes biz dahi bunca bizi ihâta ėden şâhidler buludumuz olmağla her yükü ve bizi kolaylıkla dolandıran günâhı bırağıp bize takdîm olunan öḡdüle sabr ile istikbâl ėdelim 
HEB.12.2*îmânıŋ delîl ve mütemmimi Hazret-i ʿİsâya nazar ėdelim ki ȯŋa takdîm olunan süruruŋ yerine salîbe dayanıp ve ʿaybı hor görüp Allah Teʿâlânıŋ kürsîsiniŋ sağında oturdu 
HEB.12.3*imdi ȯŋa teʾemmül eyleyiŋ ki kendỉ üzerine olan bunca günâhkârlarıŋ muhâlefetine dayandı tâ kim yürekleriŋiz kesilip yorulmayasız 
HEB.12.4*zîrâ siz günâh üzerine cihâd ėdip tâ kan dökülünceye dek mukâvemet etmediŋiz 
HEB.12.5*ve ol size oğullara söyler gibi söyleyen nasîhati unutduŋuz ki Ey oğlum Rabbiŋ teʾdîbini hor görme ve ȯndan âzârlandıkça yüreḡiŋ kesilmesin dėdi 
HEB.12.6*zîrâ Allah Teʿâlâ sevdiḡi kimseye teʾdîb eyler ve her kabûl etdiḡi oğlunu döḡer 
HEB.12.7*Eḡer teʾdîbe dayanırsaŋız Allah Teʿâlâ size kendỉyi oğullara gibi gösterir zîrâ kanġı oğul var ki babası ȯŋa teʾdîb etmeye 
HEB.12.8*ve eḡer siz cümlesi müşârik olduğu teʾdîbinden ʿârî iseŋiz belli ki oğullar deḡilsiŋiz belki veled-i zinâlarsıŋız 
HEB.12.9*ȯndan ġayrı eḡer cesedimiziŋ babalarını müʾeddib tutduk ve ȯnlara ihtirâm etdik ise ervâhıŋ babasına ziyâde münkâd olmazmıyız tâ kim yaşayavız 
HEB.12.10*zîrâ ȯnlar bizi az zamâna dek istedikleri gibi teʾdîb ėderler ammâ bu menfaʿatimiz içỉndir ki bizi kendỉ kudsünden hissedâr etmek içỉn teʾdîb eyler 
HEB.12.11*ve eḡerçi hâlen her teʾdîb sürur içỉn deḡil belki ġamm içỉn görünür velakin soŋra ȯnuŋla müʾeddeb olanlara birriŋ selâmetli meyvesini getỉrir 
HEB.12.12*pes gevşek elleriŋizi ve düzmez dizleriŋizi devşiriŋ 
HEB.12.13*ve ayaklarıŋıza doğru yollar düzüŋ tâ kim aksak olan yoldan şaşmaya belki şifâ bula 
HEB.12.14*Hepsi ile selâma saʿy eyleyiŋ ve takdîse ki ȯnsuz kimse Rabbi görmeyecekdir 
HEB.12.15*sakınıŋ ki hîç kimse ʿinâyet-ullahdan mahrûm kalmaya ki bir acı kök yukarᵼya filis vėrip size ıztırâb vėrmeye ve ȯnuŋ sebebi ile çoğu necâsetli olmaya 
HEB.12.16*hîç kimse zinâkâr ve mütedennis olmaya ol ʿĖsav gibi ki bir taʿâm içỉn bekûriyyetiniŋ hakkını satdı 
HEB.12.17*zîrâ bilirsiŋiz ki eḡerçi ȯndan soŋra bereketi mîrâsa almak istedi ise de merdûd oldu ve eḡerçi ȯnủ göz yaşıyla taleb eyledi ise de tevbeye yer bulmadı 
HEB.12.18*Zîrâ siz el ile yapışılır dağa ve yanar âteşe ve kasırġaya ve buluda ve fûrtunaya yaklaşmadıŋız 
HEB.12.19*ne borủnuŋ sedâsına ne ol kelâmıŋ savtına ki ȯnủ işidenler dilediler ki artık söylenmeye 
HEB.12.20*zîrâ ol emriŋ tahammülüne kâdir deḡiller idi ki bir hayvân dağa dokunacak olursa taşlana ya ok ile urula 
HEB.12.21*ve zuhûra gelmiş manzar şöyle heybetli idi ki Mûsâ ben tersân ve lerzân oldum dėr idi 
HEB.12.22*ammâ siz Sihyon dağına ve Hayy Allahıŋ şehri olan semâvî Yerûşalîme ve melâʾikeniŋ rebavâtına geldiŋizi 
HEB.12.23*ve ʿumûmî cemʿiyyetine ve göklerde tahrîr olunan ebkârıŋ cemâʿatine ve cümleniŋ deyyânı Allah Teʿâlâya ve kâmil ebrârıŋ ervâhına 
HEB.12.24*ve ʿahd-i cedîdiŋ vâsıtı Hazret-i ʿİsâya ve Hâbîliŋ kanından evlâ nesneler söyleyen dem-i reşâşa geldiŋiz 
HEB.12.25*Sakınıŋ ki söyleyenden teġâfül etmeyesiz zîrâ eḡer ȯnlar kurtulmadılar ise ki yer üzerinde söyleyenden teġâfül etdiler ne kadar ziyâde kurtulmayacak'ız biz ki şul bize semâdan söyleyene ardı döndürürüz 
HEB.12.26*ki ȯnuŋ âvâzı o zamân yeri depretdi ve hâlen vaʿde ėdip dėdi ki bir kerre dahi yalıŋız yeri deḡil belki göḡü dahi depredeyim 
HEB.12.27*pes ol bir kerre dahi dėdi ki söz masnûʿ olup deprenmiş nesneleriŋ teġayyürüne delâlet ėder tâ kim deprenmeyen şeyler duralar 
HEB.12.28*ȯnuŋ içỉn deprenmeyecek melekûtu kabûl etmekle şul ʿinâyeti tutalım ki ȯnuŋla rızâ üzere haşmet ve havf ile Allah Teʿâlâya ʿibâdet ėderiz 
HEB.12.29*zîrâ Allah Teʿâlâmız bir âteş-i sûzândır ∞ 
HEB.13.1*Muhabbet-i ihvâniyye müstedâm olsun 
HEB.13.2*müsâfiri kabûl etmeḡe unutmaŋ zîrâ baʿzısı ȯnuŋ sebebiyle ġâʾibâne melekler kondurmuşlardır 
HEB.13.3*zindânda olanları ile zindânkeş gibi ve musîbetlileri siz dahi cisimde musâb olduğuŋuz gibi zikr ėdiŋ 
HEB.13.4*Tezevvüc ʿayıbsız ve mazcaʿ cümle ʿindinde muhterem olsun zîrâ zenpâre ve zinâkârlara Allah Teʿâlâ dînünet ėdecekdir 
HEB.13.5*ahlâkiŋiz tamaʿkârlıkdan baʿîd olup hâzır nesneler ile kanâʿat eyleyiŋ zîrâ o ben seni bırakmam ve terk eylemem dėdi 
HEB.13.6*şöyle ki iʿtimâd ile dėmeḡe kâdir olavız ki Rabb Teʿâlâ baŋa muʿîndir ve insân baŋa ne ki ėderse korkmam 
HEB.13.7*Size Allahıŋ Kelâmını vaʿz ėden mürşidleri zikr eyleyiŋ ki ȯnlarıŋ îmânına iktidâ ėdip ve ȯnlarıŋ ülfetinden ʿâkıbeti ne olur teʾemmül eyleyiŋ 
HEB.13.8*Hazret-i ʿİsâ el-Mesîh dünki günde ve bugünde ve ebeden birdir 
HEB.13.9*Taʿlîmât-ı muhtelife ü ġarîbe ile tereddüd olunmaŋ zîrâ kalb ʿinâyet ile mukavvî olmak íyỉdir ammâ taʿâm ile íyỉ deḡil ki ȯnlarıŋ ile süluk ėdenler bir menfaʿat bulmadılar 
HEB.13.10*Bizim bir mezbahımız var ki haymeye hizmet eyleyenlere ȯndan yemek helâl deḡildir 
HEB.13.11*zîrâ ol hayvânlarıŋ leşeleri ki ȯnlarıŋ kanı baş imâmdan günâh içỉn haymeye getỉrildi ordunuŋ taşrasında yakıldılar 
HEB.13.12*ȯnuŋ içỉn Hazret-i ʿİsâ dahi kavmi kendỉ dem-i şerîfi ile takdîs etmek içỉn kapᵼnıŋ taşrasında ʿazâb çekdi 
HEB.13.13*pes ȯnuŋ ʿaybını taşıyıp ordudan taşra çıkalım 
HEB.13.14*zîrâ bize bunda medeniyeʾ-i bâkiye yokdur belki âhireti isteriz 
HEB.13.15*Ȯnuŋ içỉn dahi dâʾimâ Allah Teʿâlâya hamd kurbânını yaʿnî ȯnuŋ ismini iʿtirâf ėden dudaklarıŋ meyvesini takrîb ėdelim 
HEB.13.16*ve ihsânı ve bezli ferâmûş eylemeŋ zîrâ bunuŋ gibi kurbânlardan Allah Teʿâlâ râzı olur 
HEB.13.17*Mürşidleriŋize itâʿat eyleyip ȯnlara kâʾil oluŋ zîrâ ȯnlar cânlarıŋız içỉn ȯnlardan muhâsebe istenir gibi uyanık dururlar tâ kim bunủ âh ile deḡil sürur ile eyleyeler zîrâ o size fâʾide etmez 
HEB.13.18*Bizim içỉn duʿâ eyleyiŋ zîrâ iʿtikâdımız bu ki zamîrimiz pâkdir ve her şeyde hüsn-i sîret üzere teʾellüf etmek isteriz 
HEB.13.19*ve ziyâde ilhâh ile size yalvarırım ki bunủ ėdesiz tâ kim sürʿat ile size ʿavdet ėdeyim 
HEB.13.20*Ve selâmetiŋ velîsi Allah Teʿâlâ ki aġnâmıŋ Râʿî-i Aʿzamı yaʿnî Rabbimiz Hazret-i ʿİsâyı ebedî ʿahdiŋ kanınıŋ sebebi ile ölülerden ihyâ etdi 
HEB.13.21*murâd-ı şerîfin etdirmek içỉn her ʿamel-i sâlihde sizi kâmil eyleye ve kendỉ huzûrunda makbûl olan nesneyi derûnlarıŋızda icrâ ėde Hazret-i ʿİsâya binâʾen ki ȯŋa ebedü'l-âbâd mecd olsun âmîn 
HEB.13.22*Pes ey karındaşlar kerem eyleyip bu nasîhatiŋ kelimâtına tahammül eyleyiŋ zîrâ size icmâl üzere yazdım 
HEB.13.23*maʿlûmuŋuz olsun ki birâder Timoteos halâs oldu • eḡer tîz gelirse ȯnuŋla size buluşalım 
HEB.13.24*cemîʿ mürşidleriŋize ve kadîsleriŋize selâm eyleyiŋ • İtalya karındaşlarımız dahi size selâm ėderler 
HEB.13.25*ʿinâyet-ullah siziŋle olsun âmîn ∞ (İtalyadan yazılıp Timoteos ile ʿİbranîlere gönderilen risâle budur) 
JAS.0.0*Yaʿkûb nâm resûlüŋ risâleʾ-i ʿâmmesi
JAS.1.1*Allah Teʿâlânıŋ ve Rabb ʿİsâ el-Mesîhiŋ kulu Yaʿkûb perîşânlıkda olan on iki sıbta selâm ėder 
JAS.1.2*Ey karındaşlar envâʿ-i mihnetlere düşdüḡüŋüz zamân ȯnủ kâmil sürur sayıŋ 
JAS.1.3*çün bilirsiŋiz ki îmânıŋızıŋ imtihânı sabrı getỉrir 
JAS.1.4*pes sabrıŋ kâmil ʿameli olmak gerek tâ kim siz dahi bir şeyde noksân etmeyip kâmil ve selîm olasız 
JAS.1.5*ve eḡer sizden bir kimse hikmetde noksân ise ȯnủ cümleye ziyâdesi ile imtinânsız vėren Allah Teʿâlâdan dileyiŋ de ȯŋa vėrile 
JAS.1.6*ve ȯnủ îmân ile hîç teşekkük etmeyip dilesin zîrâ teşekkük ėden kimesne rüzgârdan salınan ve çalkanan deŋiz dalġasına beŋzer 
JAS.1.7*zîrâ bu makûle âdam zann etmesin ki Rabb Teʿâlâdan bir şey ala 
JAS.1.8*iki kalbli âdam cümle tarîklerinde bî-karârdır 
JAS.1.9*pes ednâ hâlli karındaş kendỉ irtifâʿından fahrilensin 
JAS.1.10*ve zengîn kendỉ ednâlığından fahrilensin zîrâ otuŋ çiçeḡi gibi geçecekdir 
JAS.1.11*zîrâ güneş harâreti ile kalkdığı zamân otu yakar ve ȯnuŋ çiçeḡi düşer ve güzelliḡi zâyiʿ olur mâldâr dahi kendỉ tarîklerinde böyle pejmürde olur 
JAS.1.12*ne mutlu ol âdama ki mihnetde sabr eyleye zîrâ imtihâna dayanırsa Rabb Teʿâlâ kendỉyi sevenlere ikrâr etdiḡi hayâtıŋ tâcını ala 
JAS.1.13*Mihnetde olan kimesne dėmesin ki Allah Teʿâlâ baŋa mihnet vėrdi zîrâ Allah Teʿâlâ yaramazlıklar ile imtihân olunmaz ve kimseyi dahi imtihân etmez 
JAS.1.14*ammâ herkes kendỉ şehvetinden meczûb ve mütelezziz olup imtihân olunur 
JAS.1.15*ȯndan şehvet hâmile olup günâhı doğurur günâh dahi tamâm olunca mevti getỉrir 
JAS.1.16*Ey sevgỉlỉ karındaşlar hatâ etmeŋ 
JAS.1.17*her ʿatiyyeʾ-i sâlihe ve her hibeʾ-i kâmile semâdandır ve şul Ebbü'l-Envârdan nüzul ėder ki ȯnuŋ katında teġayyür ve tahvîliŋ zıllı yokdur 
JAS.1.18*ol bizi kendỉ murâd-ı şerîfinden hakk kelâm ile tevlîd eyledi tâ kim bir vechile ȯnuŋ mahlûkâtınıŋ turfaları olavız 
JAS.1.19*pes ey sevgỉli karındaşlarım her âdam diŋlemeḡe serîʿ söylemeḡe batî ve ġazaba müteʾennî olsun 
JAS.1.20*zîrâ insânıŋ ġazabı Allah Teʿâlânıŋ ısmarladığı ʿadâleti icrâ etmez 
JAS.1.21*pes her levsi ve şirretiŋ kesretini bırağıp şul sizde maġrûs olan kelâmı hilm ile kabûl eyleyiŋ ki cânlarıŋızı halâs etmeḡe kâdirdir 
JAS.1.22*ve kendỉleriŋizi aldadıp kelâmıŋ fakat mustimaʿları olmaŋ belki fâʿilleri oluŋ 
JAS.1.23*zîrâ bir kimse kelâmıŋ müstimâʿı olsa fâʿili olmasa ol âdama beŋzer ki kendỉ zâtınıŋ yüzüne aynada seyr ėder 
JAS.1.24*ve kendỉyi seyr etdiḡi gibi gider ve tîz ne şekil idiḡini unudur 
JAS.1.25*ammâ kâmil dîniŋ ki hürriyyetiŋ dînidir içerỉsine bir-hoşça bakmış ve müdâvemet etmiş kimesne istimâʿ etdikden soŋra unudur deḡil iken belki ʿameliŋ fâʿili iken kendỉ ʿamelinde saʿâdetli olacakdır 
JAS.1.26*araŋızda bir kimse dîndâr görünürse ki kendỉ dilini zabt etmeye ammâ kendỉ kalbini ıdlâl eyleye bu makûle kimseniŋ dîni bâtıldır 
JAS.1.27*Baba Allah Teʿâlânıŋ katında pâk ve ʿayıbsız dîn budur yetîmleri ve dul karıları musîbetlerinde ziyâret etmek ve kendỉyi dünyâdan pâk saklamak ∞ 
JAS.2.1*Ey karındaşlarım mümecced Rabbimiz ʿİsâ el-Mesîhiŋ îmânını kimseye muhâcât etmekle tutmaŋ 
JAS.2.2*zîrâ cemâʿatiŋize altun yüzüklü fâhir libâslı kimesne girerse fakîr dahi mülevves esvâblı girerse 
JAS.2.3*ve siz ol fâhir libâslıya iltifât ėdip sen bunda güzel otur diyecek olursaŋız ve fakîre sen orada dur ya burada ayaklarımıŋ basamağı altında otur dėrseŋiz 
JAS.2.4*derûnuŋuzda fark etmezmisiŋiz ve habîs fikirli hâkimler deḡilmisiŋiz 
JAS.2.5*diŋleyiŋ ey sevgỉli karındaşlarım Allah Teʿâlâ dünyânıŋ fukarâsını îmân ile ġanî ve kendỉyi sevenlere ikrâr etdiḡi mîrâsa vâris olmağa ihtiyâr etmedi mi 
JAS.2.6*ve siz fukarâyı tahkîr etdiŋiz • zengînler size zulm etmezler mi • sizi dîvânlara çekmezler mi 
JAS.2.7*ol ism-i efdali ki siz ȯnuŋla tesmiye olunduŋuz sebb etmezler mi 
JAS.2.8*Eḡer ol nâmûs-ı mülûkîyi yaʿnî karîbiŋi kendỉŋ gibi sevesin kitâb mûcibince itmâm ėderseŋiz íyỉ varırsıŋız 
JAS.2.9*ammâ eḡer âdamıŋ kişiliḡine bakarsaŋız günâh ėdersiŋiz zîrâ mütecâvizler gibi şerîʿatdan ilzâm olunursuŋuz 
JAS.2.10*zîrâ her kim bütün şerîʿatı gözedirse ve birisinde hatâ ėderse hepsinde suçlu olur 
JAS.2.11*çün zinâ etmeŋ diyen kimesne öldürmeŋ dahi dėdi ve eḡer sen zinâ etmeyip öldürürseŋ şerʿe tecâvüz etmiş olursun 
JAS.2.12*hürriyyetiŋ şerîʿatından mahkûm olacaklar gibi söyleyiŋ ve ʿamel eyleyiŋ 
JAS.2.13*zîrâ merhamet etmeyene merhametsiz hükm oluna ammâ merhamet hükm üzerine tefahhur eyler 
JAS.2.14*Ey karındaşlarım bir kimse îmânım var dėse ve ʿameli olmaya ne fâʾide var • ol îmân ȯnủ halâs ėdebilir mi 
JAS.2.15*ve bir karındaş ya kız karındaş çıplak ve her günlü nafakaya muhtâc iken 
JAS.2.16*sizden bir kimse ȯnlara selâmetle varıŋ ıssınıŋ ve doyuŋ dėse ve ȯnlara beden hâcetlerini vėrmeseŋiz ne fâʾide 
JAS.2.17*îmân dahi böyledir • ʿameli olmadığı takdîrce kendỉ kendỉden ölüdür 
JAS.2.18*belki bir kimse diyẻ ki seniŋ îmânıŋ var ve benim ʿamelim var • baŋa ʿamelsiz olan îmânıŋı göster ve ben dahi saŋa ʿamellerimden îmânımı göstereyim 
JAS.2.19*sen Allah bir idiḡine inanırsın íyỉ ėdersin şeytânlar bile buŋa inanırlar ve irtiʿâş ėderler 
JAS.2.20*Ammâ ey bâtıl âdam bilmek istermisin ki îmân ʿamelsizin ölüdür 
JAS.2.21*babamız İbrâhîm kendỉ oğlu İshâkı mezbah üzerinde takrîb etmekle ʿamel ile müteberrir olunmadı mı 
JAS.2.22*görürsün ki îmân ȯnuŋ ʿamellerine muʿâvin idi ve îmân ʿamellerden tekmîl olundu 
JAS.2.23*ve ol kitâb tekmîl olundu ki İbrâhîm Allah Teʿâlâya îmân getỉrdi ve ȯŋa birre hisâb olundu ve ȯŋa Allah Teʿâlânıŋ halîli diyẻ ad konuldu 
JAS.2.24*Pes görürsüŋüz ki âdam ʿamellerden müteberrir oldu ve yalıŋız îmândan müteberrir olmadı 
JAS.2.25*ve kezalik Râhâb zâniye câsûsları kabûl etdikden soŋra ġayrı yoldan göndermekle ʿamellerden müteberrir olunmadı mı 
JAS.2.26*zîrâ beden cânsız ölü olduğu gibi îmân böyle ʿamelsizin ölüdür ∞ 
JAS.3.1*Ey karındaşlarım çoğuŋuz muʿallimler olmaŋ çün bilirsiŋiz ki dahi büyük dînünete mübtelâ oluruz 
JAS.3.2*zîrâ cümlemiz çok şeylerde hatâ ėderiz • bir kimse sözler ile hatâ etmez ise o kâmil âdamdır ve bütün bedeni dahi zabt etmeḡe kâdirdir 
JAS.3.3*işte biz atlarıŋ ağızlarına gemler koruz ki bize mutîʿ olalar ve ȯnlarıŋ bütün tenini bir yerden bir yere ʿatf ėderiz 
JAS.3.4*işte gemiler dahi eḡerçi büyük iken şedîd rüzgârlardan salınırlar velakin küçük dümen ile bir yerden bir yere dümenciniŋ göŋlü istediḡi böyle götürülürler 
JAS.3.5*böyle dahi dil küçük ʿuzuvdur ve ʿazamet ile fahrilenir • işte bir azacık âteş ne kadar kereste yakar 
JAS.3.6*dil dahi âteş ve fesâdıŋ ʿâlemidır • böyle dil aʿzâmızda konulmuş ki bütün bedeni tednîs ve hayâtımızıŋ devrânını ilhâb ėder • kendỉ dahi cehennem âteşinden tutuşur 
JAS.3.7*zîrâ vuhûşuŋ tuyûruŋ haşerâtıŋ bahrî hayvânâtıŋ ecnâsı insân cinsinden hem zabt olunur hem zabt olunmuşdur 
JAS.3.8*ammâ dili hîç bir âdam zabt ėdemez ve zabt olunmaz şerrdir • kâtil zehir ile doludur 
JAS.3.9*ȯnuŋla Babamız Allah Teʿâlâya tebârek ėderiz ve ȯnuŋla Allah Teʿâlânıŋ sûretine göre yaradılmış âdamlara bed duʿâ okuruz 
JAS.3.10*bir ağızdan hayr duʿâ ve bed duʿâ çıkar • ey karındaşlarım bu nesneler böyle işlenmek gerekmez 
JAS.3.11*hîç bir bıŋar bir delikden acı ve tatlı su döker mi 
JAS.3.12*ey karındaşlarım bir incîr ağacı zeytûn ya bir asma incîr vėrebilir mi • böyle dahi hîç bir bıŋar hem tuzlu hem tatlı su çıkaramaz 
JAS.3.13*Araŋızda bir ʿâkil ve ʿâlim varmıdır • íyỉ ülfetiŋ vesîlesiyle ve hikmetiŋ hilmi ile ʿamellerini göstersin 
JAS.3.14*ammâ eḡer kalbiŋizde acı hased ve münâzaʿa var ise tefahhur etmeŋ ve hakka karşᵼ söylemeŋ 
JAS.3.15*bu semâdan inen hikmet deḡildir belki arzî nefsânî ve şeytânîdir 
JAS.3.16*zîrâ hased ve münâzaʿa olduğu yerde fitne ve her bed ʿamel var 
JAS.3.17*ammâ semâdan olan hikmet evvelâ pâk ȯndan selîm insâflı müttazıʿ merhamet ve sâlih meyveler ile dolu taʿassubsuz ve riyâsızdır 
JAS.3.18*pes birriŋ meyvesi selâmete çalışanlara selâmet ile ekilir ∞ 
JAS.4.1*Nedendir ki araŋızda cenk ve cidâller var • bundan yaʿnî aʿzâŋızda ictihâd ėden şehevâtıŋızdan deḡilmidir 
JAS.4.2*iştâhıŋız var ve eliŋize girmez • öldürürsüŋüz ve ġayret ėdersiŋiz ve nâʾil olmazsıŋız • cenk ve cidâl ėdersiŋiz ve mâlik olmazsıŋız zîrâ yalvarmazsıŋız 
JAS.4.3*yalvarırsıŋız da alamazsıŋız zîrâ zevkleriŋize harc etmek içỉn fenâ yalvarırsıŋız 
JAS.4.4*ey fâcir ve fâcireler bilmezmisiŋiz ki dünyâya olan muhabbet Allah Teʿâlâya ʿadâvetdir pes her kim dünyânıŋ dostu olmağa isterse Allah Teʿâlâya düşman bilinir 
JAS.4.5*kitâb bî-maʿnî söylediḡi sanırmısıŋız ki bizde sâkin olan rûh hasede iştâh ėder 
JAS.4.6*ammâ dahi büyük niʿmet vėrir zîrâ dėr ki Allah Teʿâlâ mütekebbirlere mukâvemet ėder ammâ mütevâzıʿlara ʿinâyet ėder 
JAS.4.7*pes Allah Teʿâlâya muhtazıʿ eyleyiŋ • Şeytâna mukâvemet ėdiŋ ve sizden kaçacakdır 
JAS.4.8*Allah Teʿâlâya takarrüb eyleyiŋ o dahi size takarrüb eyleyecekdir • ey günâhkârlar elleriŋizi pâk tutuŋ ve ey iki dilliler kalbleriŋizi tathîr ėdiŋ 
JAS.4.9*musîbetli oluŋ yas çekiŋ ve ağlayıŋ gülüşüŋüz eleme ve süruruŋuz ġamma dönsün 
JAS.4.10*Rabb Teʿâlânıŋ huzûrunda tevâzuʿ eyleyiŋ de o sizi irtifâʿ ėdecekdir 
JAS.4.11*Ey karındaşlar birbiriŋize karşᵼ söylemeŋ • kim ki karındaşa karşᵼ söylerse ve karındaşını müdân ėderse şerîʿata karşᵼ söyler ve şerîʿatı müdân eyler ve eḡer sen şerîʿatı müdân ėderseŋ sen şerʿle ʿâmil deḡilsin belki şerîʿatıŋ deyyânısın 
JAS.4.12*şerîʿatı kuran birdir ki hem halâs hem helâk etmeḡe kâdirdir ammâ sen kimsin ki ġayrıyı müdân ėdersin 
JAS.4.13*Pes siz ki bugün yarın falân şehre gidelim ve orada bir yıl duralım ve ticâret ve kazanç ėdelim dėrsiŋiz 
JAS.4.14*ve yarın vukûʿ bulacağını bilmezsiŋiz • ʿömrüŋüz ne olsa gerek ki biraz görünür ȯndan nâ-bedîd olur bir buhârdır 
JAS.4.15*dėmeḡe lâyık olan bu olurdu ki inşâ-allâh ve eḡer hayâtda isek ȯnủ ya bunủ ėdelim 
JAS.4.16*hâlen ise kendỉ iftihârıŋız ile tefahhur ėdersiŋiz • her bunuŋ gibi fahr yaramazdır 
JAS.4.17*pes íyỉlik etmek bilene ve etmeyene günâhdır ∞ 
JAS.5.1*İmdi ey mâldârlar ağlayıŋ ve size vâkiʿ olacak belâlar içỉn ġırîv ėdiŋ 
JAS.5.2*mâlıŋız çürükdür ve libâslarınızı güveler yemişdir 
JAS.5.3*ve altᵼnıŋız ve gümüşüŋüz paslanmışdır ve ȯnlarıŋ pası üzeriŋize şehâdet içỉn ola ve ecsâmıŋızı âteş gibi yeye zîrâ âhir eyyâm içỉn hazîne etdiŋiz 
JAS.5.4*işte tarlalarıŋızı biçen ırġâdlarıŋ ücreti ki ȯnuŋla ȯnlara ġadr etdiŋiz feryâd ėder ve hassâdlarıŋ surâhı Rabbü'l-ʿÂlemîniŋ kulaklarına girmişdir 
JAS.5.5*yer üzerinde zevk ve sefâ ile geçindiŋiz • kalbleriŋizi zebih günü içỉn gibi beslediŋiz 
JAS.5.6*Sâdık üzerine hükm ėdip ȯnủ öldürdüŋüz o dahi size mukâvemet eylemedi 
JAS.5.7*Pes ey karındaşlar Rabb gelinceye dek sabr ėdiŋ • işte fellâh arzıŋ kıymetli mahsûlünü terakkub ėder ve ȯŋa evvel ve âhir mevsimiŋ yağmurunu alıncaya dek muntazırdır 
JAS.5.8*siz dahi sabr ėdiŋ ve kalbleriŋizi kavî tutuŋ zîrâ Rabbiŋ vusûlü yakındır 
JAS.5.9*birbiriŋiziŋ üzerine âh etmeŋ ey karındaşlar ki dînünet çekmeyesiz • işte kâdı kapᵼ öŋündedir 
JAS.5.10*Ey karındaşlarım ism-i Rabbânî ile tekellüm ėden enbiyâyı mesâʾib ve sabırda ʿibret içỉn tutuŋ 
JAS.5.11*işte biz sâbirlere saʿâdetli dėriz • siz Eyyûbüŋ sabrını işitdiŋiz ve Rabbiŋ ʿâkıbetini gördüŋüz zîrâ Rabb Teʿâlâ rahmân ve rahîmdir 
JAS.5.12*Pes cümleden evvel ey karındaşlarım ve ne gök ve ne yer ve ne bir ġayrı şey ile yemîn ve ând etmeŋ illâ siziŋ evvetiŋiz evvet ve yoğuŋuz yok olsun ki dînünet altına düşmeyesiz 
JAS.5.13*Sizden musîbetli bir kimse var ise namâz kılsın hoş göŋüllü ise tezemmür eylesin 
JAS.5.14*Araŋızda hasta var ise cemâʿatiŋ kesîslerini çağırsın tâ kim ȯnuŋ içỉn duʿâ ėdip ȯnủ Rabbiŋ isminde dühn ile yağlayalar 
JAS.5.15*ve îmânıŋ duʿâsı hastaya şifâ vėrecekdir ve Rabb Teʿâlâ ȯnủ kaldıracakdır ve günâhlar etmiş olursa ȯŋa ʿafv olunacakdır 
JAS.5.16*birbiriŋize hatâları iʿtirâf eyleyiŋ ve birbiriŋiz içỉn duʿâ ėdiŋ ki şifâ bulasız • sâdıkıŋ nâfiz duʿâsı çok şeye kâdirdir 
JAS.5.17*İlyâs bizim gibi derdli idi yine de duʿâ ve niyâz eyledi ki yağmur yağmaya ve yer üzerine üç yıl ve altı ay yağmur yağmadı 
JAS.5.18*ve tekrâr duʿâ etdi ve gök yağmur yağdırdı yer dahi kendỉ mahsûlünü vėrdi 
JAS.5.19*Ey karındaşlar sizden bir kimse hakkdan dâll olursa ve bir kimse ȯnủ hidâyet ėderse 
JAS.5.20*bilsin ki günâhkârı yolunuŋ dalâletinden döndüren kimse ölümden halâs eyledi ve günâhı ve kesret-i günâhı setr etmiş olur ∞ 
1PE.0.0*Betrus nâm resûlüŋ risâleʾ-i ʿâmmeʾ-i ûlâsı 
1PE.1.1*Hazret-i ʿİsâ el-Mesîhiŋ resûlü Betrus Pontusda ve Ġalatiyyada ve Kapadokiyyada ve Âsyâda ve Bitiniyyada perîşân olan ġurebâyâ 
1PE.1.2*Baba Allah Teʿâlânıŋ takdîrinden Rûhuŋ takdîsi ile itâʿate ve Hazret-i ʿİsânıŋ dem-i şerîfi ile merşûş olmağa ihtiyâr olunanlara ʿinâyet ve selâm mezîd olsun 
1PE.1.3*Allah Teʿâlâ ve Rabb Hazret-i ʿİsâ el-Mesîhiŋ Babası mütebârek olsun ki vâfir rahmetinden bizi Hazret-i ʿİsâ el-Mesîhiŋ ölülerden ihyâ olunmasıyla hayy ümîde tekrâr tevlîd eyledi 
1PE.1.4*şul fenâdan ve necâsetden ve zevâlden hâlî olan mîrâsa ki bizim içỉn göklerde mahfûzdur 
1PE.1.5*bize ki Allahıŋ kuvvetiyle ve îmânıŋ vesîlesiyle âhir zamânda zuhûra gelecek halâsa mahfûzuz 
1PE.1.6*ki siz ȯnda ferahnâk olacaksıŋız hâlen biraz zamân eḡer böyle iktizâ ėderse envâʿ-i mihnetler ile mahzûn oldukdan soŋra 
1PE.1.7*tâ kim kâl olup bozulur altundan çok kıymetli îmânıŋızıŋ imtihânı şul Hazret-i ʿİsâ el-Mesîhiŋ zuhûrunda hamd ve ʿizzet ve mecd içỉn buluna 
1PE.1.8*ki siz ȯnủ görmedėn seversiŋiz ve hâlen dahi ȯnủ görmedėn ȯŋa îmân getỉrirsiŋiz ve bir ʿizzetli ve vasfa gelmez sürur ile ferahnâksıŋız 
1PE.1.9*ve îmânıŋızıŋ ücretine yaʿnî cânlarıŋ halâsına nâʾil olursuŋuz 
1PE.1.10*ki ol halâs size hıfz olunan ʿinâyeti inbâ ėden enbiyâ arayıp tefahhus eylediler 
1PE.1.11*çün tefahhus ėderlerdi ki ne keyfiyetde ve kanġı zamânda ȯnlarda olan Hazret-i Mesîhiŋ Rûhu evvel Mesîhe vâkiʿ olacak teʾellümlere ve ȯndan soŋra gelecek ʿizzetlere şehâdet ėdip ȯnları beyân ėdecek idi 
1PE.1.12*ve ȯnlara keşf olundu ki ol nesneleri kendỉlere deḡil belki bize inbâ ėderler idi ki hâlen mübeşşirler gökden irsâl olunan Rûhü'l-Kudüs vâsıtasıyla size tebşîr eylediler ve melekler ȯnlarıŋ içine bakmak isterler 
1PE.1.13*Ȯnuŋ içỉn hâtırıŋızıŋ bellerini kuşadıp ve ayık olup size Hazret-i ʿİsâ el-Mesîhiŋ zuhûrunda vâkiʿ olacak ʿinâyete kemâlen ümîd tutuŋ 
1PE.1.14*mutîʿ oğullar gibi câhiliyyetiŋizde olan evvelki şehevâta imtisâl etmeyesiz 
1PE.1.15*ammâ nice ki sizi daʿvet ėden kadîs ise siz dahi böyle her vazʿ ve hareketde kadîs oluŋ 
1PE.1.16*zîrâ mastûrdur ki kadîs oluŋ çün ben dahi kadîsim 
1PE.1.17*ve eḡer Babaŋız Allah Teʿâlâya duʿâ ėderseŋiz ki kimseniŋ hâtırına bakmayıp herkesiŋ ʿameline göre hükm ėder yerde ġurbet çekdiḡiŋiz zamân havf ile ülfet ėdiŋ 
1PE.1.18*çün bilirsiŋiz ki babalardan kalmış bâtıl ülfetiŋizden sîm ve zer misilli fânî nesneler ile müftedî olmadıŋız 
1PE.1.19*belki Hazret-i Mesîhiŋ yaʿnî ʿayıbsız ve lekesiz kuzủnuŋ kıymetli kanı ile müftedî olduŋuz 
1PE.1.20*ki eḡerçi dünyâ teʾsîs olunmazdan evvel mukadder ammâ bu âhir zamânda siziŋ içỉn zâhir olmuşdur 
1PE.1.21*ve ȯnủ ölülerden ihyâ ėdip ve ȯŋa mecid vėren Allah Teʿâlâya ȯnuŋ sebebi ile îmân getỉrdiŋiz tâ kim Allaha îmânıŋız ve ümîdiŋiz ola 
1PE.1.22*nifâksız birâder meveddeti içỉn Rûhü'l-Kudsüŋ vâsıtasıyla olan hakka itâʿat etmekle cânlarıŋızı tathîr eyledikden soŋra birbiriŋize pâk kalb ile kemâl-i muhabbet eyleyiŋ 
1PE.1.23*çün ifnâ olunur tohumdan tekrâr tevellüd olmadıŋız belki ifnâ olunmaz tohumdan hayy ve ebeden bâkî Kelâm-Ullah ile müvelled olduŋuz 
1PE.1.24*zîrâ her beşer ot gibi ve insânıŋ her şerefi otuŋ çiçeḡi gibidir • ot kurudu çiçeḡi dahi düşdü 
1PE.1.25*ammâ Rabbiŋ Kelâmı ebeden bâkîdir ve size tebşîr olunan kelâm budur ∞ 
1PE.2.1*Pes her şirreti ve her hîleyi ve riyâyı ve hasedi ve cümle taʿnları bırakdıkdan soŋra 
1PE.2.2*hâlen doğmuş maʿsûmlar gibi kelâmıŋ hâlis südüne iştâh çekiŋ ki ȯnuŋla halâs içỉn büyüyesiz 
1PE.2.3*zîrâ Rabbiŋ sâlih olduğunu artık tatdıŋız 
1PE.2.4*ki ȯŋa yaʿnî insânlardan merdûd ammâ Allah Teʿâlâ katında muhtâr ve kıymetli diri taşa yanaşdıkdan soŋra 
1PE.2.5*siz dahi Hazret-i ʿİsâ Mesîhiŋ vâsıtasıyla Allah Teʿâlâya makbûl rûhânî kurbânlar takrîb etmek içỉn diri taşlar gibi mebnî olup beyt-i rûhâniyyeye imâmet-i mukaddese tertîb olunuŋ 
1PE.2.6*ȯnuŋ içỉn kitâbda mezkûrdur işte ben Sihyonda köşe başı bir muhtâr ve kıymetli taş vazʿ ėderim ve kim ki ȯŋa inanırsa hîç hicâb çekmeye 
1PE.2.7*pes ol taş size ki îmândasıŋız kıymetlidir ammâ îmânsız olanlara ol taş ki yapᵼcılardan merdûd oldu köşe başı ve hacer-i ʿasret hem sahret-i teşekkükdür 
1PE.2.8*ol kimseler ki îmânsız olmağla kelâmda ʿasret çekerler ve ȯnuŋ içỉn taʿyîn olmuşlardır 
1PE.2.9*ammâ siz muhtâr neseb mülûkî imâmet mukaddes ümmet ve muktanî kavimsiŋiz tâ kim sizi zulümâtdan kendỉ ʿacâʾib nûruna daʿvet ėdeniŋ fazâʾilinden haber vėresiz 
1PE.2.10*siz ki evvel kavim deḡil idiŋiz ammâ hâlen Allahıŋ kavmisiŋiz ve bir zamân rahmete nâʾil olmadıŋız ammâ hâlen rahmete nâʾil olduŋuz 
1PE.2.11*Ey habîbler size nasîhat ėderim ki ġarîb ve müsâfirlere gibi câna mukâvemet ėden cismânî şehevâtdan imsâk ėdesiz 
1PE.2.12*perîşânlar arasında edeb üzere teʾellüf ėdip tâ kim hakkıŋızda bed fâʿiller hakkında gibi söyledikleri yerine sâlih ʿamelleriŋizi gördükden soŋra ziyâret gününde Allah Teʿâlâya mecd ü senâ eyleyeler 
1PE.2.13*pes Rabb içỉn halk arasında olan cemîʿ hâkimlere münkâd oluŋ gerek pâdişâha nitekim eŋ aʿlâdır 
1PE.2.14*gerek zâbitlere nitekim kemlik ėdenlerden intikâm almak içỉn ve íyỉlik ėdenleri medh etmek içỉn ȯndan irsâl olunmuşlardır 
1PE.2.15*zîrâ Allah Teʿâlânıŋ murâd-ı şerîfi budur ki íyỉlik etmekle sefîh âdamlarıŋ cehâletiniŋ ağzını kapayasız 
1PE.2.16*hürrler gibi ammâ hürriyyetiŋiz şirretiŋ örtüsü gibi olmaya ammâ Allahıŋ ʿabîdleri gibi 
1PE.2.17*hepsine riʿâyet ėdiŋ karındaşlığı seviŋ Allahdan korkuŋ pâdişâha ikrâm eyleyiŋ 
1PE.2.18*Ey hizmetkârlar ağalara huzûʿ nâm ile inkıyâd ėdiŋ yalıŋız íyỉlere ve insâflılara deḡil belki yaramazlara dahi 
1PE.2.19*zîrâ makûl budur eḡer bir kimse Allah içỉn niyyet ėdip ve nâ-hakk elem çekip meşakkatlere tahammül ėderse 
1PE.2.20*zîrâ eḡer günâh etmekle silleler yeyip dayanırsaŋız ne fahriŋiz var ammâ eḡer íyỉlik etmekle meşakkat çekip dayanırsaŋız bu Allah Teʿâlânıŋ katında makbûl olur 
1PE.2.21*zîrâ bunuŋ içỉn daʿvet olunduŋuz ve Hazret-i Mesîh dahi bizim içỉn siyâset çekip bize bir örnek kodu ki ȯnuŋ eserlerine tâbiʿ olasız 
1PE.2.22*ol ki bir günâh işlemedi ve ağzında bir hîle bulunmadı 
1PE.2.23*ol ki söḡüldükde karşᵼ söḡmezdi ve cefâ çekdikde tehdîd etmezdi belki kendỉyi hakk üzere teslîm ėderdi 
1PE.2.24*ol ki kendỉsi kendỉ cesedinde salîb üzerinde günâhlarımızı taşıdı tâ kim günâha öldükden soŋra birre dirileviz siz ki ȯnuŋ bereleriyle şifâ bulduŋuz 
1PE.2.25*zîrâ siz sapmış koyunlar gibi idiŋiz ammâ hâlen cânlarıŋızıŋ râʿî ve üskufuna döndüŋüz ∞ 
1PE.3.1*Ve kezalik karılar kendỉ kocalarına münkâd olsunlar tâ kim eḡer baʿzı kimseler var ise ki kelâma itâʿat etmezler karılarıŋ íyỉ huylarıyla kelâmsız meksûb olalar 
1PE.3.2*siziŋ havf ile olan ʿiffetli huylarıŋızı gördüklerinde 
1PE.3.3*ki ȯnlarıŋ ziyneti zâhir olmasın saç uzmaları ve etrâfda altun takmaları ve libâs gíymeleri gibi 
1PE.3.4*ammâ muhtefî kalbli rûhuŋ latîf ve selîm ifsâdsizlikde mevzûʿ âdam ola ol ki Allah Teʿâlânıŋ huzûrunda pek kıymetlidir 
1PE.3.5*zîrâ kadîmden Allah Teʿâlâya ümîd tutan mukaddes karılar dahi kendỉ kocalarına münkâd iken bu vechile bezenirler idi 
1PE.3.6*nitekim ol Sâra İbrâhîme efendi deyip mutîʿ idi ki siz íyỉlik eylemekle ve mahvifâtdan hîç havf etmekle ȯnuŋ kızlarısıŋız 
1PE.3.7*Kocalar kezalik ȯnlarıŋ ile bile maʿrûf üzere geçineler ve güyâ ki zaʿîfrek nisvân kâbına ikrâm eylesinler zîrâ ȯnlar dahi hayâtıŋ ʿinâyetiniŋ müvârisleridir tâ kim namâzlarıŋız mümteniʿ olmaya 
1PE.3.8*Ve'l-hâsıl hepiŋiz bir göŋüllü ve musîbetlerde birbiriŋize ile müteʾellim ve meveddetde karındaşlar gibi merhametli ve mütevâzıʿ oluŋuz 
1PE.3.9*kemliḡe kemlik ve şetme şetm edâ etmeyip belki ber-ʿakis hayr duʿâ ėdesiz çün bilirsiŋiz ki bunuŋ içỉn daʿvet olunduŋuz tâ kim bereketi mîrâsa alasız 
1PE.3.10*zîrâ Hayâtı sevmek ve íyỉ günler görmek isteyen lisânını kemlikden ve dudaklarını hîle söylemekden zabt etmek gerek 
1PE.3.11*kemlikden ictinâb eyleyip íyỉlik ėde selâmeti arayıp ȯŋa saʿy eyleye 
1PE.3.12*zîrâ Rabbiŋ gözleri ebrâr üzerinedir ve ȯnuŋ kulakları ȯnlarıŋ duʿâsına mustimaʿdır ammâ Rabbiŋ yüzü kemlik ėdenlere muhâlifdir 
1PE.3.13*Ve eḡer íyỉliḡe ġayretkeş olursaŋız size kim kemlik ėdebilir 
1PE.3.14*ammâ eḡer birr içỉn eziyyet çekerseŋiz ne mutlu size pes ȯnlarıŋ tehdîdâtından korkmaŋ ve ıztırâblı olmaŋ 
1PE.3.15*belki Rabb Allah Teʿâlâyı kalbleriŋizde takdîs eyleyiŋ ve dâʾimâ hâzır oluŋ ki derûnuŋuzda olan ümîdiŋ hakkını sizden suʾâl ėdenlere hilm ü havf ile cevâb vėresiz 
1PE.3.16*zamîriŋiz sâlih ola tâ kim hakkıŋızda bed fâʿiller hakkında gibi söyledikleri yerine siziŋ Hazret-i Mesîhde olan íyỉ ülfetiŋizi zemm ėdenler utanalar 
1PE.3.17*zîrâ Allah Teʿâlânıŋ murâdı böyle ise íyỉlik ėderken meşakkat çekmeŋiz kemlik ėderken meşakkat çekmeŋizden evlâdır 
1PE.3.18*zîrâ Hazret-i Mesîh dahi bir kerre günâhlar eclinden ol ʿÂdil zâlimler içỉn ʿazâb elemi çekdi tâ kim bizi Allah Teʿâlâya takrîb eyleye • cesediyyet hasebince öldürülmüş ammâ rûhuŋ hasebince dirilmişdir 
1PE.3.19*ki ȯnuŋla dahi varıp zindânda olan ervâha tebşîr eyledi 
1PE.3.20*ki kadîmden ʿâsî idiler kaçanki sabûr Allah Nûhuŋ günlerine dek tevekküʿ ėderdi şul sefîne hâzırlandığı zamân ki içinde az yaʿnî sekiz nüfus sularda kurtuldular 
1PE.3.21*ve hâlen ol nesneniŋ misline müşâbih olan maʿmûdiyye bize Hazret-i ʿİsâ el-Mesîhiŋ ihyâ olunması sebebiyle necât vėrir ol maʿmûdiyye deḡil ki cesediŋ vesahı ȯnuŋla maġsûl olur belki ol maʿmûdiyye ki Allah katında íyỉ zamîriŋ ʿuhdesidir 
1PE.3.22*ol Hazret-i ʿİsâ ki göḡe gitdikden soŋra Allah Teʿâlânıŋ sağındadır ve ȯŋa melekler ve saltanatlar ve kuvvetler serfürû etmişlerdir ∞ 
1PE.4.1*İmdi çün Hazret-i Mesîh bizim içỉn cesed hasebince elem çekmişdir siz dahi böyle niyyetler ile silâhlanıŋ ki beşeriyyetde elem çekmiş kimesne günâhdan fâriğ olmuşdur 
1PE.4.2*tâ kim beşeriyyetde kalan zamân artık âdamlarıŋ şehevâtı üzere deḡil belki Allah Teʿâlânıŋ murâdı üzere yaşaya 
1PE.4.3*zîrâ geçmiş ʿömrüŋ zamânı bize yeter ki bütperestleriŋ göŋlü üzere geçinip füsukda şehevâtda müskirâtda müʾekkilâtda müşârebâtda ve mekrûh ʿibâdet ü'l-esnâmda süluk eyledik 
1PE.4.4*bu husûsdan ȯnlar istiġrâb ėderler ki siz dahi bu fücuruŋ ifrâtına tevâfuk etmezsiŋiz ve sebb ėderler 
1PE.4.5*ammâ dirilere ve ölülere dînünet etmeḡe hâzır olana hisâb vėreceklerdir 
1PE.4.6*zîrâ İncîl ȯnuŋ içỉn ölülere bile tebşîr olunmuşdur ki âdamlara göre cesedde mahkûm olalar ammâ Allah Teʿâlâya göre rûhda hayy olalar 
1PE.4.7*Pes cemîʿ eşyânıŋ intihâsı yakındır imdi perhîzkâr ve namâzlarda uyanık oluŋ 
1PE.4.8*ve cümleden evvel birbiriŋize kemâl-i muhabbet eyleyiŋ zîrâ muhabbet günâhlarıŋ kesretini setr ėdecekdir 
1PE.4.9*birbiriŋizi teberrüm etmeksizin tezyîf eyleyiŋ 
1PE.4.10*herkes aldığı mevhibesine göre ȯnủ Allah Teʿâlânıŋ envâʿ-i niʿmetiniŋ kâsımları gibi birbiriŋize yetişdiriŋ 
1PE.4.11*bir kimse söylerse kavl-ullahı söylesin • bir kimse hizmet ėderse Allah Teʿâlânıŋ yetişirdiḡi tâkate göre hizmet eylesin tâ kim her şeyde Hazret-i ʿİsâ el-Mesîh ile Allah Teʿâlâ mümecced ola ki mecd ü kuvvet ȯŋa ebedü'l-âbâd mahsûsdur âmîn 
1PE.4.12*Ey sevgỉliler istiġrâb etmeŋ ki kâla konulduğuŋuz içỉn size bir ġarîb nesne gibi vâkiʿ olur ol ki size imtihândır 
1PE.4.13*belki Hazret-i Mesîhiŋ teʾellümünde şerîk olduğuŋuza seviniŋ tâ kim celâliniŋ zuhûrunda dahi sevinip ibtihâc ėdesiz 
1PE.4.14*eḡer ism-i Mesîh içỉn ʿayblanırsaŋız ne mutlu size zîrâ Celâliŋ ve Allah Teʿâlânıŋ Rûhu üzeriŋizde konar • gerçek o ȯnlarıŋ mülâhazasınca şetîmdir ammâ siziŋ mülâhazaŋızca mümecceddir 
1PE.4.15*ve sizden kimse kattâl ya bed fâʿil ya mukhiller gibi derd çekmeye 
1PE.4.16*ammâ eḡer mesîhci gibi derd çekerse utanmasın belki bu husûsdan Allah Teʿâlâya hamd ü senâ eylesin 
1PE.4.17*zîrâ zamândır ki kazâ beyt-ullahdan başlaya ve çün ibtidâ bizden başlar Allahıŋ İncîline mutîʿ olmayanlarıŋ ʿâkıbeti ne şekil olur 
1PE.4.18*ve eḡer sâdık gücle kurtulursa münâfık ve günâhkâr nerede bulunur 
1PE.4.19*pes Allah Teʿâlânıŋ murâd-ı şerîfi üzere cefâ çekenler íyỉlik etmekle kendỉ cânlarını emîn Hâlıka tefvîz etsinler ∞ 
1PE.5.1*Araŋızda olan kesîslere ben ki ȯnlarıŋ ile kesîs ve Hazret-i ʿİsâ el-Mesîhiŋ elemine şâhid ve zâhir olacak ʿizzetde bile şerîkim nasîhat ėderim ki 
1PE.5.2*Allah Teʿâlânıŋ araŋızda olan sürűsünü raʿî ėdiŋ ve ȯnủ zor ile deḡil ammâ cân ve göŋülden gözediŋ harâm kesb içỉn deḡil belki kalb neşâtıyla 
1PE.5.3*ve mîrâsa tasallut ėdenler gibi deḡil belki raʿiyyeniŋ kıdveleri gibi 
1PE.5.4*ve Râʿî-i Aʿzam zuhûr etdiḡi zamân ʿizzetiŋ nâ-pejmürde tâcına nâʾil olursuŋuz 
1PE.5.5*Ve kezalik siz gençler kocalara mahzûʿ oluŋ ve cümleŋiz birbiriŋize inkıyâd üzere olup tevâzuʿ ile müzeyyen oluŋ zîrâ Allah Teʿâlâ mütekebbirlere mukâvemet ėder ammâ mütevâzıʿlara ʿinâyet vėrir 
1PE.5.6*imdi Allah Teʿâlânıŋ kavî eli altında mütevâzıʿ oluŋ tâ kim muʿayyen vakitde sizi terfîʿ eyleye 
1PE.5.7*ȯŋa cümle iştiġâliŋizi salıŋ zîrâ o sizi kayırır 
1PE.5.8*ayık ve uyanık oluŋ zîrâ hasmıŋız olan Şeytân zâʾir arslan gibi dolaşıp kimi yudayım diyẻ arar 
1PE.5.9*ȯŋa îmânda sâbit olmağla mukâvemet eyleyiŋ çün bilirsiŋiz ki bu musîbetler dünyâda olan karındaşlarıŋıza dahi isâbet ėderler 
1PE.5.10*Ve sizi Hazret-i ʿİsânıŋ vâsıtasıyla ebedî ʿizzete daʿvet ėden her ʿinâyetiŋ vâlîsi Allah Teʿâlâ az elem çekdiḡiŋizden soŋra kâmil sâbit vâsık müʾesses eylesin 
1PE.5.11*ȯŋa ebedü'l-âbâd mecd ü kudret olsun âmîn 
1PE.5.12*Size zann etdiḡim gibi sâdık karındaş Silvanus ile muhtasarca yazdım ve size nasîhat ve işhâd ėderim ki içinde kâʾim olduğuŋuz ʿinâyet-ullah sahîhdir 
1PE.5.13*Bâbilde olan kenîsaʾ-i müntehabe ve oğlum Markos size selâm ėderler 
1PE.5.14*birbiriŋize bûseʾ-i meveddet ile selâm eyleyiŋ ve Hazret-i ʿİsâ ile olan cümleŋize selâm olsun âmîn ∞ 
2PE.0.0*Betrus nâm resûlüŋ risâleʾ-i ʿâmmeʾ-i sâniyesi 
2PE.1.1*Hazret-i ʿİsâ el-Mesîhiŋ kulu ve resûlü Betrus bizim ile bile Allahıŋ ve hallâsımız Hazret-i ʿİsâ el-Mesîhiŋ birr ü takvâsı üzere kıymetde bir olan îmâna nâʾil olanlara 
2PE.1.2*size Allah Teʿâlânıŋ ve Rabbimiz Hazret-i ʿİsâ el-Mesîhiŋ maʿrifetiyle ʿinâyet ve selâm mezîd olsun 
2PE.1.3*nice ki ol kuvvet-i ilâhiyye hayâta ve takvâya müteʿallik nesneleri ʿizzet ve fazîlete daʿvet ėdeniŋ maʿrifeti ile bize vėrdi 
2PE.1.4*ki ȯnlarıŋ ile bize ol kıymetli ve pek ʿazîm vaʿdeleri bağışladı tâ kim ȯnlarıŋ sebebi ile dünyâda olan şehvetli fesâddan kurtulup tabîʿat-ı ilâhiyyeye müşterek olasız 
2PE.1.5*pes siz dahi her saʿy-i belîğ eyleyip îmânıŋıza salâhı ve salâha maʿrifeti zamm eyleyiŋ 
2PE.1.6*ve maʿrifete zühdi ve zühde sabrı ve sabra takvâyı 
2PE.1.7*ve takvâya muhabbet-i uhuviyyeyi ve muhabbet-i uhuviyyeye meveddeti katıŋ 
2PE.1.8*zîrâ bu nesneler sizde bulunup mezîd olursa sizi Hazret-i ʿİsâ el-Mesîhiŋ maʿrifetinde ne ʿâtıl ne hâsılsız olmağa komazlar 
2PE.1.9*zîrâ bu nesnelere mâlik olmayan kimesne kördür • gözleri ırakdan görmeyip eski günâhlarınıŋ kefâretini unutdu 
2PE.1.10*pes ey karındaşlar ziyâdesiyle çalışıŋ ki daʿvetiŋizi ve ihtiyârıŋızı sâbit ėdesiz zîrâ bu nesneleri etmekle hîç hatâya uğramazsıŋız 
2PE.1.11*ve bu vechile size Rabbimiz ve hallâsımız Hazret-i ʿİsâ el-Mesîhiŋ ebedî melekûtuna medhal-i vasîʿ vėrilecekdir 
2PE.1.12*Ȯnuŋ içỉn bu nesneleri size dâʾimâ zikr etmekde ihmâl etmeyeceḡim eḡerçi hâzır hakda ʿâlim ve sâbitsiŋiz 
2PE.1.13*pes bunủ lâyık sanırım mâdemki bu haymeʾ-i tendeyim sizi nasîhat ile intibâh ėdeceḡim 
2PE.1.14*zîrâ bilirim ki ten haymesini ʿan-karîb bırağacak'ım nice ki baŋa Rabbimiz ʿİsâ el-Mesîh iʿlâm eylemişdir 
2PE.1.15*nihâyet çalışırım ki her zamân benim firâkımdan soŋra bu nesneleri zikr etmeḡe kâdir olasız 
2PE.1.16*zîrâ size Rabbimiz Hazret-i ʿİsâ el-Mesîhiŋ kuvvetini ve vürudunu sâhte sözler gibi bildirmedik belki ʿazametini müşâhede ėdenler gibi bildirdik 
2PE.1.17*o Baba Allah Teʿâlâdan ikrâm ve mecdi aldı ahz eyledi vaktâki ȯŋa ʿazametli celâlden bu âvâz Sevgỉli Oğlum budur ki ben ȯndan râzıyım diyẻ bâliğ oldu 
2PE.1.18*ve bu gökden irsâl olunan âvâzı biz ȯnuŋla cebel-i mukaddesde iken işitdik 
2PE.1.19*ve ol dahi vâsık nübüvvî kelâmımız var ki ȯŋa karaŋlı yerde tâ kalbleriŋizde sabâh yıldızı kalkınca ve gün ağarıncaya dek aydınlık vėren kandîle gibi takayyüd etmekde íyỉ ėdersiŋiz 
2PE.1.20*nihâyet bunủ evvel bilmek gereksiŋiz ki kitâbıŋ her nübüvvetine mahsûs tefsîr yokdur 
2PE.1.21*zîrâ kadîmden nübüvvet insânıŋ irâdeti ile gelmedi belki ȯnủ Allah Teʿâlânıŋ mukaddes âdamları Rûhü'l-Kudüsden tahrîk olup söylediler ∞ 
2PE.2.1*Ve nitekim kavim arasında kâzib resûller var idi böyle araŋızda dahi kâzib muʿallimler olacaklardır ki şıkâkât-ı mühlikeyi idhâl ėderler ve kendỉleri iştirâ ėden Rabbi inkâr etmekle üzerlerine helekeʾ-i serîʿayı çekerler 
2PE.2.2*ve niçesi ȯnlarıŋ fısklarına tâbiʿ olmağla ȯnlarıŋ sebebiyle sebîlü's-sevâba sebb olunacakdır 
2PE.2.3*ve tamaʿlarıdan nâşî düzme sözler ile sizi bâzârlaşırlar ki ȯnlarıŋ üzerine kadîmden hüküm muʿattıl deḡildir ve ȯnlarıŋ helâki uyumaz 
2PE.2.4*zîrâ eḡer Allah Teʿâlâ günâh ėden meleklere bağışlamadı ise belki ȯnları cehenneme ilkâ ėdip zalâmıŋ zincîrlerine bırakdı ki dînünete hıfz olunalar 
2PE.2.5*ve eḡer kezalik kadîm ʿâleme bağışlamadı ise belki hakkıŋ münâdîsi olan Nûhu ancak yedi kişi ile halâs ėdip fâsıklarıŋ dünyâsı üzerine tûfânı getỉrdi 
2PE.2.6*ve eḡer Sadom ve Ġâmora şehirlerini hasfa hükm eyleyip ve göle döndürüp ȯnları ȯndan soŋra fısk ile yaşayanlara ʿibret eyledi ise 
2PE.2.7*ve sâdık Lûtu ki fâcirleriŋ şehvetli ülfetinden bîzâr idi kurtardı ise 
2PE.2.8*zîrâ ol aralarında sâkin olan sâdık ȯnlarıŋ efʿâl-i fâciresini işitmekle ve görmekle gün-be-gün kendỉ cânına cefâ vėrirdi 
2PE.2.9*Rabb Teʿâlâ etkıyâyı mihnetden çıkarmağa ve eşkiyâyı yevmi'd-dînde haklarından gelinmek içỉn saklamağa bilir 
2PE.2.10*bâ-husûs ȯnları ki necâsetiŋ şehevâtında nefse uyarlar ve saltanatları tahkîr ėderler ve cerâʾetli hem havd-pesendler olup sâhib-i iktidârlara söḡmekden korkmazlar 
2PE.2.11*ki melekler bile kuvvet ve kudretde aʿzam iken ȯnlarıŋ üzerine Rabbiŋ huzûrunda bed duʿâlı hükm etmezler 
2PE.2.12*ammâ bunlar idrâksiz hayvânlar gibi tabîʿatdan müteharrik olup helâke doğarlar • bilmedikleri nesneleriŋ hakkında kemlikler söyleyip kendỉ fesâdında bi'l-külliye berbâd olup zulümleriŋ cezâsını alacaklar 
2PE.2.13*ki gündeki sefâyı zevk sanırlar hâlbuki ȯnlar ʿuyûb ve zümumdur ve siziŋle ziyâfetleriŋizde yer iken kendỉ mekir ve ġurûrlarında tenaʿum ėderler 
2PE.2.14*ȯnlarıŋ günleri pür zinâ olup hîç günâh etmekden vâz geçmezler • sâbit olmayan cânları dadandırıp ve kalbi hissete idmânlı olup laʿnet oğullarıdır 
2PE.2.15*ki tarîk-i müstakîmi koyup dalâlete vardılar ve zulmüŋ ecrini seven Bosor oğlu Bilʿâmıŋ yoluna ittibâʿ eylediler 
2PE.2.16*ammâ ʿisyânı içỉn âzâr buldu zîrâ bir dilsiz merkeb insân âvâzı ile söyleyip nebîniŋ sefâhatini menʿ eyledi 
2PE.2.17*Bunlar susuz çeşmeler {ve} sağanakdan kımıldanmış bulutlardır ki ȯnlara zulümâtıŋ dumanı ebeden saklı durur 
2PE.2.18*zîrâ bâtıl ve hakkdan bürüp müstekbir nesneleri söylemekle cesediŋ şehevât ve teġannücâtıyla dalâletde olanlardan biraz kaçmış kimesneleri dadandırırlar 
2PE.2.19*kendỉler fesâdıŋ ʿabîdleri iken ȯnlara hürriyyet ikrâr ėderler zîrâ bir kimse neye ki maġlûb oldu ise ȯŋa dahi ʿubûdiyyet içỉn münkâd olur 
2PE.2.20*eḡer Rabb ve Hallâs olan Hazret-i ʿİsâ el-Mesîhi bilmekle dünyânıŋ necâsetinden kaçdıkdan soŋra tekrâr ȯnlarda müteşâbik olup maġlûblar ise soŋraki hâl ȯnlara evvelkisinden beterdir 
2PE.2.21*zîrâ ȯnlara birriŋ tarîkini bilmemek ȯnủ bildikden soŋra kendỉlere vėrilen vasiyyet-i mukaddeseden gėrỉ dönmekden evlâ idi 
2PE.2.22*ammâ ȯnlar hakk mesel dėdiḡi gibi vâkiʿ oldu • köpek kendỉ kusduğuna ve dişi doŋuz yundukdan soŋra çamurda yuvarlanmağa dönmüşdür ∞ 
2PE.3.1*Ey habîbler bu artık ikinci risâledir ki size yazarım ve ikisinde dahi hâlis zihniŋizi nasîhat ile teykîz ėderim 
2PE.3.2*tâ kim mukaddes enbiyânıŋ evvelden söyledikleri kelimâtını ve Rabb ve Hallâs tarafından olan resûlleriŋ vasiyyetini zikr eyleyesiz 
2PE.3.3*ibtidâ bunủ biliŋ ki âhir eyyâmda müstehzîler geleceklerdir ki kendỉ şehevâtına göre süluk ėdip 
2PE.3.4*vürudunuŋ vaʿdesi kandadır diyeceklerdir zîrâ babalar âhirete irtihâl eyleyelden berỉ halîkanıŋ ibtidâsından gibi her şey bir hâl üzere durur 
2PE.3.5*zîrâ ȯnlar bilmezlenirler ki semavât ve suyuŋ taşrasında ve ortasında duran arz kadîmde Allahıŋ emriyle olmuşdur 
2PE.3.6*ol nesneler içỉn o zamânda olan dünyâ sudan tûfânlanılıp helâk oldu 
2PE.3.7*ammâ hâlen mevcûd semâ ve arz yine ol kelâm ile kurulup fâsık âdamlar helâk olacak güne dek âteşe saklı dururlar 
2PE.3.8*Pes ey sevgỉliler bu biricik nesne size mahfî olmaya ki Rabbiŋ katında bir gün biŋ yıl kadardır ve biŋ yıl bir gün gibidir 
2PE.3.9*Allah Teʿâlâ kendỉ vaʿdesini teʾhîr etmez nice ki baʿzılar ȯnủ teʾhîr ėder zann eylemişler velakin bize müteʾennîdir çün biriniŋ bile helâk olduğunu istemez belki ȯnủ ister ki hep tevbekâr olalar 
2PE.3.10*ve Rabb Teʿâlânıŋ günü gėcede hırsız gibi gelecekdir ve ol günde gökler patırdı ile geçecekdir ve ʿanâsır yakılıp eriyecekdir yer dahi ve ȯnda olan yapᵼlar yanacaklardır 
2PE.3.11*imdi cümle bu nesneler eriyecek olmağla size tâhir teʾellüfâtda ve takvâda olmak ne kadar lâzımdır 
2PE.3.12*Allah Teʿâlânıŋ gününüŋ vüruduna terakkub ve istiʿcâl etmekle ki ȯnda gökler yanıp müzâb olacaklar ve ʿanâsır yakılıp eriyeceklerdir 
2PE.3.13*ve vaʿdesine göre yeŋi göklere ve yeŋi yere ki birr ü takvâ ȯnlarda sâkindir terakkub ėderiz 
2PE.3.14*Bu husûsdan ey sevgỉliler bu nesnelere muntazır iken cehd eyleyiŋ ki Allah Teʿâlânıŋ katında bilâ-ʿayıb ve bilâ-levim selâmetde bulunasız 
2PE.3.15*ve Rabbimiziŋ sabrını halâsa ihtisâb eyleyiŋ nitekim birâder habîbimiz Pavlus dahi kendỉne vėrilen hikmete göre size yazmışdır 
2PE.3.16*cümle risâlelerinde ki ȯnlarda bu husûslarıŋ hakkında söyler ve ol risâlelerde baʿzı aŋlanması güç nesneler vardır ve ȯnlarıŋ maʿnâsını sâʾir kitâbları gibi nâdân ve sâbit olmayan âdamlar kendỉ helâki içỉn tahrîf ėderler 
2PE.3.17*pes siz ey habîblerim bunủ pėşînce bilmekle sakınıŋ ki fâsıklarıŋ dalâleti ile azıp kendỉ visâkıŋızdan düşmeyesiz 
2PE.3.18*nihâyet niʿmetde ve Rabbimiz ve Hallâsımız Hazret-i ʿİsâ el-Mesîhiŋ maʿrifetinde mezîd oluŋ ve ȯŋa hem hâlen hem ebeden mecd olsun âmîn ∞ 
1JN.0.0*Yuhannâ nâm resûlüŋ risâleʾ-i ʿâmmeʾ-i ûlâsı
1JN.1.1*Ol ezelî ol işitdiḡimiz ol gözler ile gördüḡümüz ol ıttılâʿ etdiḡimiz ve eller ile yapışdığımız hayâtıŋ kelâmını size tebşîr ėderiz 
1JN.1.2*ve hayât zuhûra geldi ve biz ȯnủ gördük ve şehâdet ėderiz ve size ol hayât-ı ebedîyi tebşîr ėderiz ki Baba yanında idi ve bize zâhir oldu 
1JN.1.3*ol gördüḡümüz ve işitdiḡimizi size tebşîr ėderiz tâ kim siziŋ dahi bizim ile iştirâkiŋiz hem bizim dahi Baba ile ve ȯnuŋ Oğlu ʿİsâ el-Mesîh ile iştirâkimiz ola 
1JN.1.4*ve bu nesneleri size süruruŋuz mükemmel olmak içỉn yazarız 
1JN.1.5*pes ȯndan işitdiḡimiz ve size ihbâr etdiḡimiz beşâret budur ki Allah Teʿâlâ nûrdur ve ȯnda hîç zulmet yokdur 
1JN.1.6*ȯnuŋla iştirâkimiz vardır dėsek ve zulmetde gezsek yalan söylemiş ve hakkı gözetmemiş oluruz 
1JN.1.7*ammâ eḡer o nûrda olduğu gibi biz dahi nûrda gezersek ȯnuŋ ile bile şirketimiz var ve ȯnuŋ Oğlu Hazret-i ʿİsâ el-Mesîhiŋ dem-i şerîfi bizi her günâhdan pâk eyler 
1JN.1.8*eḡer dėsek ki bizde günâh yokdur kendỉlerimizi aldadırız ve bizde hakk yokdur 
1JN.1.9*ammâ eḡer günâhlarımıza iʿtirâf ėdersek o sâdık ve emîndir ki günâhlarımıza mağfiret ėde ve bizi cemîʿ mezâlimden pâk eyleye 
1JN.1.10*günâhımız yokdur dėsek ȯnủ yalancı çıkarırız {ve} ȯnuŋ kelâmı bizde deḡildir ∞ 
1JN.2.1*Ey oğlancıklarım ben size bu nesneleri yazarım ki günâh etmeyesiz ve kimse günâh etdi ise Baba katında şafîʿimiz var ol ki Hazret-i ʿİsâ el-Mesîh el-ʿÂdildir 
1JN.2.2*ve günâhlarımıza yalıŋız bizimkilere deḡil belki bütün ʿâlemiŋ günâhlarına dahi ġufrân odur 
1JN.2.3*ve ȯndan teyakkun ėderiz ki ȯnủ biliriz eḡer emirlerini hıfz ėdersek 
1JN.2.4*ben ȯnủ bildim diyen ve emirlerini gözetmeyen kezzâbdır ve böyle kimsede sıdk yokdur 
1JN.2.5*ammâ ȯnuŋ kelâmını gözeden kimesnede gerçekden muhabbet-ullah kâmildir • biz dahi ȯnda idiḡimizi bu nesneden biliriz 
1JN.2.6*kim ki ben ȯnda dururum dėrse ȯnuŋ süluk etdiḡi gibi ol dahi insilâk etmek gerekdir 
1JN.2.7*ey karındaşlar size ben bir yeŋi ʿahid yazmam belki evvelden aldığıŋız eski ʿahdi yazarım • eski ʿahid ise evvelden işitdiḡiŋiz kelâmdır 
1JN.2.8*yine de size bir yeŋi ʿahid yazarım ki ȯnda ve sizde hakkdır zîrâ zulmet geçer ve nûr-ı hakk lemeʿân ėder 
1JN.2.9*nûrdayım diyen ve karındaşına buġz ėden el-ân zulmetdedir 
1JN.2.10*karındaşını seven nûrda durur ve ȯnda teşekkük yokdur 
1JN.2.11*ammâ karındaşına buġz ėden zulmetdedir ve zulmetde gezer ve nereye gitdiḡini bilmez zîrâ zulmet ȯnuŋ gözlerini kör eyledi 
1JN.2.12*Ey oğlancıklar ben size yazarım zîrâ ȯnuŋ adı ile günâhlarıŋız ʿafv olundu 
1JN.2.13*ey babalar size yazarım zîrâ ibtidâdan olanı bildiŋiz ey gençler size yazarım zîrâ habîse ġâlib olduŋuz ey maʿsûmlar size yazarım zîrâ Babayı bildiŋiz 
1JN.2.14*ey babalar size yazdım zîrâ ibtidâdan olanı bildiŋiz ey cüvânlar size yazdım zîrâ kuvvetlisiŋiz ve Kelâm-Ullah sizde durur ve habîse ġâlib olduŋuz 
1JN.2.15*Dünyâyı ve dünyâda olan nesneleri sevmeŋ • bir kimse dünyâyı severse ȯnda Babanıŋ muhabbeti yokdur 
1JN.2.16*zîrâ dünyâda olan hepsi cesediŋ şehveti ve gözleriŋ şehveti ve ʿömrüŋ ġurûru Babadan deḡildir belki dünyâdandır 
1JN.2.17*ve dünyâ ve ȯnuŋ şehveti geçer gider ammâ Allah Teʿâlânıŋ murâdını ėden ebeden durur 
1JN.2.18*Ey maʿsûmlar âhir eyyâmdır nitekim işitdiḡiŋiz ki deccâl geliyor • şimdi bile çok deccâller zuhûr etdiler ȯndan biliriz ki âhir zamândır 
1JN.2.19*aramızdan çıkdılar ammâ bizden deḡiller idi zîrâ eḡer bizden olaydılar bizim ile kalırlar idi ammâ hurûcları lâzım idi ki hepsi bizden olmadıkları âşikâre ola 
1JN.2.20*ammâ siziŋ Mukaddesden gelen meshaŋız var ve her şeyʾi bilirsiŋiz 
1JN.2.21*ben size yazdığım ȯnuŋ içỉn deḡil ki hakkı bilmeyesiz belki ȯnuŋ içỉn ki hakkı bilirsiŋiz ve hîç bir kizb sıdkıdan deḡildir maʿlûmuŋuzdur 
1JN.2.22*Hazret-i ʿİsânıŋ Mesîh idiḡini inkâr ėdenden ġayrı kezzâb kimdir • deccâl odur ki Babayı ve Veledi cahd ėder 
1JN.2.23*veledi cahd ėdeniŋ babası dahi yok ammâ velede mukırr olanıŋ babası dahi var 
1JN.2.24*pes ibtidâdan işitdiḡiŋiz sizde kalsın • eḡer ibtidâdan işitdiḡiŋiz sizde kalırsa siz dahi Oğulda ve Babada durursuŋuz 
1JN.2.25*ve ȯnuŋ bize etdiḡi vaʿde budur yaʿnî hayât-ı ebedî 
1JN.2.26*ben size bu nesneleri sizi ıdlâl ėdenleriŋ husûsundan yazdım 
1JN.2.27*ammâ ȯndan aldığıŋız mesha sizde durur ve lâzım deḡil ki bir kimse sizi taʿlîm ėde ammâ ol mesha ki kâzib deḡil belki sâdıkdır size her şeyʾi öḡretdiḡi gibi ȯnda duruŋ nice ki o size taʿlîm etdi ise 
1JN.2.28*Pes ey oğlancıklarım ȯnda duruŋ tâ kim zuhûr etdiḡi zamân iʿtimâdımız ola ve ȯnuŋ vürudunda huzûrundan mahcûb olmayavız 
1JN.2.29*eḡer ȯnủ sâdık bilirseŋiz biliŋ ki sıdkıyla ʿâmil olan her kim ise ȯndan mevlûddur ∞ 
1JN.3.1*Ve bakıŋ Baba bizi ne mertebeye sevmişdir ki Allahıŋ oğulları aŋılavız • ȯnuŋ içỉn dünyâ bizi bilmez ki ȯnủ dahi bilmedi 
1JN.3.2*ey sevgỉliler hâlen Allah Teʿâlânıŋ oğullarıyız ammâ ne olacak'ız dahi belli deḡildir nihâyet biliriz ki o zuhûr etdiḡi zamân ȯŋa müşâbih oluruz zîrâ ȯnủ nice ki ise göreceḡiz 
1JN.3.3*ve kim ki bu ümîdi tutarsa kendỉyi tathîr eyler nice ki ol dahi tâhirdir 
1JN.3.4*kim ki günâh işler ise şerîʿata muhâlefet ėder zîrâ günâh şerîʿata muhâlefet etmekdir 
1JN.3.5*ve bilirsiŋiz ki o günâhlarımızı mahv etmek içỉn zuhûr etdi ve ȯnda hîç günâh yokdur 
1JN.3.6*kim ki ȯnda durursa günâh etmez • kim ki günâh ėderse ȯnủ görmedi ve bilmedi 
1JN.3.7*Ey oğlancıklar sizi kimse azdırmasın • sıdk ile ʿâmil olan sâdıkdır nice ki o dahi sâdık ise 
1JN.3.8*kim ki günâh ėderse Şeytândandır zîrâ Şeytân evvelden günâh ėder • ȯnuŋ içỉn İbn-Ullah zuhûr etdi ki Şeytânıŋ ʿamellerini ibtâl eyleye 
1JN.3.9*kim ki Allahdan doğdu ise günâh etmez zîrâ ȯnuŋ tohumu ȯnda durur ve günâh ėdemez zîrâ Allahdan mevlûddur 
1JN.3.10*bunuŋ ile Allahıŋ oğulları ve Şeytânıŋ oğulları bellidir • kim ki sıdk ile ʿâmil deḡil ise ve karındaşını sevmez ise Allahdan deḡildir 
1JN.3.11*zîrâ evvelden işitdiḡiŋiz vasiyyet budur ki birbirimize muhabbet ėdeviz 
1JN.3.12*ve habîsden olan Kâʾin gibi ki karındaşını öldürdü etmeyelim ve niçỉn ȯnủ öldürdü dėrseŋ ȯnuŋ içỉn ki ȯnuŋ ʿamelleri tâlih ve karındaşınıŋ ʿamelleri sulh idi 
1JN.3.13*Ey karındaşlarım dünyâ sizi sevmez ise taʿaccüb etmeŋ 
1JN.3.14*biz karındaşları sevdiḡimiz içỉn biliriz ki mevtden hayâta nakl olunduk • karındaşı sevmeyen mevtde durur 
1JN.3.15*karındaşına buġz ėden âdam öldürücüdür ve siz bilirsiŋiz ki âdam öldürende ebedî hayât müstakırr deḡildir 
1JN.3.16*muhabbet-ullahı bundan biliriz ki kendỉ cânını bizim içỉn fedâ eyledi biz dahi karındaşlar içỉn cânlar fedâ etmek gereḡiz 
1JN.3.17*pes eḡer bir kimseniŋ dünyâ mâlı var ise ve karındaşını görürse ki ihtiyâcı var ve kendỉ rahmini ȯndan ihtibâs ėderse muhabbet-ullah ȯnda nice durabilir 
1JN.3.18*Ey oğlancıklarım söz ile ve dil ile sevmeyelim belki fiʿil ve hakk ile sevelim 
1JN.3.19*ve hakkdan idiḡimizi bundan biliriz ve Allahıŋ huzûrunda kalblerimizi mutmaʾinn tutabiliriz 
1JN.3.20*zîrâ eḡer kalbimiz üzerimize hükm ėderse Allah Teʿâlâ kalbimizden aʿzamdır ve her şeyʾi bilir 
1JN.3.21*Ey sevgỉliler eḡer kalbimiz üzerimize hükm etmezse Allahıŋ huzûrunda kemâl-i iʿtikâdımız var 
1JN.3.22*ve her ne dilesek ȯndan alırız zîrâ emirlerini gözediriz ve ȯŋa makbûl olan şeyleri ʿamel ėderiz 
1JN.3.23*ve ȯnuŋ emri budur ki Oğlu Hazret-i ʿİsâ el-Mesîhiŋ ismine îmân getỉrip birbirimizi seveviz nice ki o bize emr eyledi ise 
1JN.3.24*ve ȯnuŋ emirlerini gözeden ȯnda durur ol dahi ȯnuŋ içinde durur biz dahi bizde durduğunu biliriz ol Rûhdan ki ȯnủ bize bağışladı ∞ 
1JN.4.1*Ey sevgỉliler her rûha inanmaŋ ammâ rûhları Allahdanmıdır diyẻ tecribe eyleyiŋ zîrâ dünyâya çok yalancı peyġamberler geldiler 
1JN.4.2*Allahıŋ Rûhu bundan bilinir her rûh ki mütecessid olan Hazret-i ʿİsâ el-Mesîhe mukırrdır Allahdandır 
1JN.4.3*ve her rûh ki mütecessid olan Hazret-i ʿİsâ el-Mesîhe mukırr deḡildir Allahdan deḡil • ol deccâlıŋ rûhudur ki ȯnuŋ geleceḡini işitdiŋiz ve el-ân dünyâdadır 
1JN.4.4*siz Allahdansıŋız ey oğlancıklar ve ȯnlara ġâlibsiŋiz zîrâ sizde olan dünyâda olandan aʿzamdır 
1JN.4.5*ȯnlar dünyâdandır ȯnuŋ içỉn söyledikleri dahi dünyevîdir ve dünyâ ȯnları diŋler 
1JN.4.6*biz ise Allahdanız Allahı bilen bizi diŋler Allahdan olmayan bizi diŋlemez • Hakkıŋ Rûhunu ve dalâletiŋ rûhunu bundan biliriz 
1JN.4.7*Ey habîbler birbirimizi sevelim zîrâ muhabbet Allahdandır ve her seven Allahdan doğmuşdur ve Allahı bilir 
1JN.4.8*muhabbet etmeyen kimse Allahı bilmedi zîrâ Allah Teʿâlâ muhabbetdir 
1JN.4.9*Allah Teʿâlânıŋ bize olan muhabbeti bunuŋ ile zâhir olmuşdur ki Allah Teʿâlâ kendỉ biricik Oğlunu dünyâya gönderdi tâ kim ȯnuŋla hayy olavız 
1JN.4.10*muhabbet bu nesnededir o deḡil ki biz Allahı seveyiz belki odur ki Allah Teʿâlâ bizi sevdi ve günâhlarımızıŋ mağfireti içỉn kendỉ Oğlunu gönderdi 
1JN.4.11*Ey habîbler Allah Teʿâlâ bizi bu mertebeye sevdiḡinden biz dahi birbirimizi sevmek gereḡiz 
1JN.4.12*Allah Teʿâlâyı hîç kimse görmemişdir • eḡer birbirimizi seversek Allah Teʿâlâ bizde durur ve ȯnuŋ muhabbeti bizde tamâm olmuşdur 
1JN.4.13*biz ȯnda durduğumuzu ve ȯnuŋ bizde durduğunu ȯndan biliriz ki o bize kendỉ Rûhunu bağışladı 
1JN.4.14*ve biz gördük hem şehâdet ėderiz ki Baba kendỉ Oğlunu ʿâlemiŋ hallâsı olmak içỉn gönderdi 
1JN.4.15*kim ki Hazret-i ʿİsâ Allah Teʿâlânıŋ Oğlu idiḡine mukırr ise Allah Teʿâlâ ȯnda ve ol dahi Allah Teʿâlâda durur 
1JN.4.16*ve biz Allah Teʿâlânıŋ bize olan muhabbeti bildik ve inandık • Allah Teʿâlâ muhabbetdir ve muhabbetde duran Allahda durur ve Allah dahi ȯnuŋ içinde durur 
1JN.4.17*Bize olan muhabbet bunuŋ ile mükemmeldir ki o ne şekil ise biz dahi bu dünyâda o şekil olavız tâ kim yevmi'd-dînde iʿtimâdımız ola 
1JN.4.18*muhabbetde korku yokdur belki kâmil muhabbet korkuyu taşraya kovar zîrâ korkunuŋ ʿazâbı var ve korkan kimse muhabbetde kâmil deḡildir 
1JN.4.19*o bizi evvel sevdiḡi içỉn biz dahi ȯnủ severiz 
1JN.4.20*bir kimse dėse ki ben Allahı severim ve karındaşına buġz etse yalancıdır zîrâ kendỉ gördüḡü karındaşını sevmeyen görmediḡi Allah Teʿâlâyı nice sevebilir 
1JN.4.21*ve ȯndan bu emrimiz var ki Allahı seven kendỉ karındaşını dahi seve ∞ 
1JN.5.1*Her kim inanırsa ki Hazret-i ʿİsâ Mesîhdir Allahdan tevlîd olunmuşdur ve her kim vâlidi severse ȯnuŋ evlâdını dahi sever 
1JN.5.2*ȯndan biliriz ki Allahıŋ oğullarını severiz kaçanki Allah Teʿâlâyı sevip ȯnuŋ emirlerini hıfz ėderiz 
1JN.5.3*zîrâ muhabbet-ullah budur ki ȯnuŋ emirlerini hıfz ėdeviz ve ȯnuŋ emirleri ağır deḡiller 
1JN.5.4*zîrâ Allah Teʿâlâdan hâsıl olan her ne ise dünyâya ġâlib olur ve dünyâyı maġlûb ėden ġalebe budur yaʿnî îmânımız 
1JN.5.5*Hazret-i ʿİsâ İbn-Ullah idiḡine inanandan ġayrı dünyâya maġlûb ėden kimdir 
1JN.5.6*Su ile hem kan ile gelen budur yaʿnî ʿİsâ el-Mesîh • yalıŋız su ile deḡil belki hem su ile hem kan ile ve bize şehâdetlik ėden Rûhdur zîrâ Rûh hakkdır 
1JN.5.7*çün gökde şehâdet ėdenler üçdür Baba ve Kelâm ve Rûhü'l-Kudüs bunlar ise üçü dahi birdir 
1JN.5.8*ve yer üzerinde dahi şehâdet ėdenler üçdür Rûh ve su ve kan ve bu üç nesne ol bir nesneye müttefikdir 
1JN.5.9*İnsân şehâdetini kabûl ėdersek Allahıŋ şehâdeti dahi büyükdür zîrâ Allahıŋ şehâdeti budur ki ȯnuŋ ile kendỉ Oğluna şehâdet eyledi 
1JN.5.10*İbn-Ullaha îmân getỉren ol şehâdeti kendỉde tutar • Allah Teʿâlâya inanmayan ȯnủ yalancı çıkarır zîrâ ol şehâdete inanmadı ki ȯnuŋla Allah Teʿâlâ kendỉ Oğlunuŋ husûsunda şehâdet etdi 
1JN.5.11*ve şehâdet budur ki Allah Teʿâlâ bize ebedî hayâtı vėrmişdir bu hayât ise kendỉ Oğlundadır 
1JN.5.12*Oğlu tutan sâhib-i hayâtdır • İbn-Ullahı tutmayan sâhib-i hayât deḡildir 
1JN.5.13*Ben bu nesneleri size yazdım ki İbn-Ullahıŋ ismine inanırsıŋız tâ kim ebedî hayâtıŋ sâhibi idiḡiŋizi bilesiz ve İbn-Ullahıŋ ismine iʿtimâd ėdesiz 
1JN.5.14*ve Allaha olan iʿtimâdımız budur ki eḡer ȯnuŋ murâdı üzere bir şey taleb ėdersek bizi isticâbet ėder 
1JN.5.15*ve çün biliriz ki her ne ki taleb ėdersek bizi isticâbet eyler ve ȯnuŋ içỉn biliriz ki ȯndan taleb etdiḡimiz nesnelere mâlikiz 
1JN.5.16*Bir kimse kendỉ karındaşını görse ki günâh ėder ve mûcibü'l-mevt deḡil ise duʿâ etsin ve hayât vėrile yaʿnî ol kimselere ki günâh ėderler ammâ günâh mûcibü'l-mevt olmaya ammâ mûcibü'l-mevt günâh vardır • ȯnuŋ içỉn dėmem ki duʿâ eyleye 
1JN.5.17*her yaramazlık günâhdır ammâ baʿzı günâh var ki mûcibü'l-mevt deḡildir 
1JN.5.18*biz biliriz ki her kim Allahdan müvelled ise günâh etmez ammâ ki Allahdan müvelled olan kendỉsini hıfz ėder ve habîs ȯŋa dokunmaz 
1JN.5.19*Biz Allahdan idiḡimizi ve bütün dünyâ habîsiŋ zabtında bulunduğunu biliriz 
1JN.5.20*ve dahi biliriz ki İbn-Ullah geldi ve bize fehim vėrdi tâ kim Sâdıkı bileviz ve biz Sâdıkda yaʿnî Oğlu Hazret-i ʿİsâ el-Mesîhdeyiz • Sâdık Allah ve ebedî hayât budur 
1JN.5.21*ey oğlancıklar putlardan sakınıŋ ∞ 
2JN.0.0*Yuhannâ nâm resûlüŋ risâleʾ-i ʿâmmeʾ-i sâniyesi
2JN.1.1*Kesîs ol muhtâr kėrʾâya ve ȯnuŋ evlâdına ki ben ȯnları hulûs-ı bâl ile severim ve yalıŋız ben deḡil belki hakkı bilenler cümlesi dahi 
2JN.1.2*ol bizde kalan ve bizim ile ebeden olacak hakk içỉn 
2JN.1.3*Baba Allah Teʿâlâdan ve Babanıŋ Oğlu Hazret-i ʿİsâ el-Mesîhden ʿinâyet ve rahmet ve selâmet siziŋle hakk ve meveddet üzere olsun 
2JN.1.4*Ben ziyâdesiyle mesrûr oldum ki seniŋ oğullarıŋdan baʿzısını Babadan aldığımız emir üzere hakk ile münselik buldum 
2JN.1.5*ve hâlâ ey kėrʾâ saŋa yeŋi vasiyyeti yazmayıp belki evvelden tutduğumuz vasiyyeti yazarım ve senden ricâm budur ki birbirimizi seveviz 
2JN.1.6*ve muhabbet budur ki ȯnuŋ emri mûcibince süluk ėdeviz ve emir budur ki evvelden işitdiḡiŋiz gibi ȯnda münselik olasız 
2JN.1.7*zîrâ niçe müziller dünyâya duhûl etdiler ki Hazret-i ʿİsâ el-Mesîhiŋ mütecessid olduğuna ikrâr etmezler • bu makûle kimesne müzill ve deccâldır 
2JN.1.8*sakınıŋ ki etdiḡimiz sulh ʿamelleri tezayîʿ etmeyeviz belki tamâm sevâba nâʾil olavız 
2JN.1.9*her kim tecâvüz ėdip Hazret-i Mesîhiŋ taʿlîminde durmaz ise ehl-ullah deḡildir ammâ Mesîhiŋ taʿlîminde duran Babayı ve Oğlu tutar 
2JN.1.10*bir kimse size gelip bu taʿlîmi getỉrmezse ȯnủ hâneŋize kabûl etmeŋ ve ȯŋa hoş geldiŋ dėmeŋ 
2JN.1.11*zîrâ ȯŋa hoş geldiŋ diyen ȯnuŋ bed ʿamellerinde şerîk olur 
2JN.1.12*Eḡerçi size çok yazacağım var iken kâğıd ve mürekkeb ile istemedim nihâyet umarım ki size gelip şifâhen söyleyem tâ ki süruruŋuz tâmm ola 
2JN.1.13*muhtâr kız karındaşıŋıŋ evlâdı saŋa selâm ėderler âmîn ∞ 
3JN.0.0*Yuhannâ nâm resûlüŋ risâleʾ-i ʿâmmeʾ-i sâlisesi
3JN.1.1*Kesîs habîb Ġayusa ki ȯnủ hulûs-ı bâl ile severim 
3JN.1.2*ey habîb aksâ-yı murâdım budur ki her şeyde hüceste hâl olup sağ olasın nitekim cânıŋ dahi hücestedir 
3JN.1.3*zîrâ ziyâdesiyle sevindim kaçanki karındaşlar gelip seniŋ hakk üzere idiḡiŋe şehâdet eylediler nice ki hakk üzere süluk ėdersin 
3JN.1.4*oğullarıŋıŋ sebîl ü'l-hakkda sâlik idiḡini işitdiḡimden büyük sürurum yokdur 
3JN.1.5*Ey habîb karındaşlara ve ġarîblere ne ki ėderseŋ îmâna göre ėdersin 
3JN.1.6*ki ȯnlar cemâʿatiŋ huzûrunda seniŋ meveddetiŋe şehâdet getỉrdiler ve íyỉ ėdeceksin ki Allah içỉn lâyık olan vechile harc-ı râhlarını vėresin 
3JN.1.7*zîrâ ȯnuŋ ism-i şerîfi içỉn bir şey almayıp bütperestlerden çıkdılar 
3JN.1.8*pes böyle kimesneleri kabûl etmek gereḡiz tâ kim hakka muʿîn olavız 
3JN.1.9*Ben cemâʿate yazdım ammâ aralarında riyâsete dalıp olan Diotrifes bizi kabûl etmez 
3JN.1.10*ȯnuŋ içỉn eḡer gelirsem ȯnuŋ etdiḡi işleri göstereyim ki hakkımızda kem sözler yaŋşar ve bunuŋla kâniʿ olmayıp yalıŋız kendỉsi karındaşları kabûl etmez belki kabûl etmeḡe dahi isteyenlere mâniʿ olur ve ȯnları kilîseden taşra kovar 
3JN.1.11*ey sevgỉlim kabîhe iktidâ eyleme belki melîhe iktidâ eyle • íyỉlik ėden Allahdandır ammâ kemlik ėden Allahı görmemişdir 
3JN.1.12*Dimitriusa hepsinden ve hakkdan bile şehâdet olundu • biz dahi şehâdet ėderiz ve siz bilirsiŋiz ki şehâdetimiz hakkdır 
3JN.1.13*Benim çok yazacağım var idi ammâ ȯnları saŋa mürekkeb ve kalem ile yazmak istemem 
3JN.1.14*zîrâ umarım ki seni ʿan-karîb göreceḡim o zamân şifâhen söyleşeceḡiz 
3JN.1.15*saŋa selâm olsun • dostlar saŋa selâm ėderler • dostlara birer birer selâm eyle ∞ 
JUD.0.0*Yahûdâ nâm resûlüŋ risâleʾ-i ʿâmmesi
JUD.1.1*Hazret-i ʿİsâ el-Mesîhiŋ kulu ve Yaʿkûbuŋ karındaşı Yahûdâ Baba Allahdan mukaddeslere ve Hazret-i ʿİsâ el-Mesîhe mahfûz medʿuvvlara 
JUD.1.2*size rahmet ve selâm ve meveddet mezîd olsun 
JUD.1.3*Ey sevgỉliler ben size müşterek halâsıŋ husûsâtını yazmağa her cehd ile çalışır iken lâzım oldu ki size nasîhat etmek içỉn yazayım ki mukaddeslere bir kerre teslîm olunmuş îmânıŋ yoluna ictihâd ėdesiz 
JUD.1.4*zîrâ baʿzı âdamlar mahfîce duhûl etdiler ki kadîmden bu cezâya takdîr olunmuşlardır ol münâfıklar ki Allah Teʿâlâmızıŋ ʿinâyetini fıska tahvîl ve Efendimiz Allahü Vâhidi ve Rabbimiz Hazret-i ʿİsâ el-Mesîhi inkâr ėderler 
JUD.1.5*Pes artık bildiḡiŋizi bir kerre dahi hâtırıŋıza getỉrmek isterim ki Rabb Teʿâlâ kendỉ kavmini Mısır diyârından kurtardıkdan soŋra ol îmâna gelmeyenleri helâk eyledi 
JUD.1.6*ve ol melekleri ki kendỉ aslını hıfz etmeyip mekânını bırakdılar ʿazîm yevmi'd-dîne ebedî bendlerde zulmet altında sakladı 
JUD.1.7*nice ki Sadom ve Ġâmora ve etrâfda vâkiʿ şehirler ki ȯnlarıŋ tarzı üzere zinâ etdikleri ve ġayrı cesediŋ ardınca gitdikleri içỉn ebedî âteşiŋ ʿazâbını çekip ʿibret içỉn oldular 
JUD.1.8*Böyle iken bunlar dahi ġâfil olup ve cesedi tencîs ėdip ve saltanatları hor görüp ehl-i mansıb olanları zemm ėderler 
JUD.1.9*ve baş melek Mikâʾîl Şeytân ile cidâl ėdip Mûsânıŋ bedeni içỉn çekişir iken ȯŋa laʿnet etmeḡe cerâʾeti yok idi ammâ ȯŋa Allah Teʿâlâ seni âzârlasın dėdi 
JUD.1.10*ammâ bunlar her bilmedikleri şeyiŋ hakkında kemlik söylerler ve ol cümle nesnelerde mefsûd olurlar ki ȯnları idrâksiz hayvânlar zâtından bilirler 
JUD.1.11*vay ȯnlara zîrâ Kâʾiniŋ yoluna girdiler ve Bilʿâmıŋ ücretine aldanıp ifrât eylediler ve Korâhıŋ muʿârazası ile helâk oldular 
JUD.1.12*Bunlar siziŋle bezimde iken muhabbet ziyâfetleriŋizde lekelerdir ve kendỉlerini pervâsız beslerler • rüzgârlardan oraya buraya salınmış susuz bulutlar çürük yemişler iki kerre ölmüş ve kökleri koparılmış ağaclar 
JUD.1.13*deryânıŋ coşan ve kendỉ telvîsâtını köpük çıkaran mevicler dolaşan yıldızlardır ki ȯnlara zulümâtıŋ dumanı saklanmış durur 
JUD.1.14*pes bu makûle kimesnelere Âdemden soŋra yedinci olan Ehnoh nübüvvet ėdip dėdi ki işte Rabb Teʿâlâ kendỉ mukaddes ulûfuyla gelecekdir 
JUD.1.15*ki cümleler üzerine dînünet eyleye ve aralarında olan zâlimlere hep etdikleri zulmüŋ ʿamellerini fâsık günâhkârlara ȯnuŋ hakkında söyledikleri saʿab sözlerini yüzlerine ura 
JUD.1.16*Bunlar somurdanıcılar ġavġâcılar kendỉ şehevâtında süluk ėdenlerdir ve ȯnlarıŋ ağızı hadden bîrûn müstekbir nesneleri söyleyip fâʾide içỉn vücuha temelluk gösterirler 
JUD.1.17*ammâ siz ey sevgỉliler Rabbimiz Hazret-i ʿİsâ el-Mesîhiŋ havâriyyûnu mukaddemâ söyledikleri şeyleri hâtırıŋızda tutuŋ 
JUD.1.18*nice ki size dėrler idi ki âhir zamânda müstehzîler olup kendỉ fâsık şehevâtında süluk ėdeceklerdir 
JUD.1.19*Bunlar ol kimesnelerdir ki kendỉ kendỉlerini müteferrik ėderler nefsânîler ve Rûhu olmayan kimesneler 
JUD.1.20*ammâ siz ey sevgỉliler kendỉleriŋizi îmânıŋız üzerinde ʿimâret eyleyip Rûhü'l-Kudüs ile namâz kılıŋ 
JUD.1.21*kendỉleriŋizi muhabbet-ullahda ebedî hayâta hıfz eyleyip Rabbimiz Hazret-i ʿİsâ el-Mesîhiŋ rahmetine muntazır oluŋ 
JUD.1.22*ve baʿzıları temyîz ėdip ȯnlara terahhum eyleyiŋ 
JUD.1.23*baʿzıları ise tahvîf ile kurtarıŋ • ȯnları âteşden çıkarıŋ ve nefsâniyyetden mütedennis olan esvâbdan bile ikrâh ėdiŋ 
JUD.1.24*Pes sizi hatâdan saklamağa ve sizi kendỉ celâliniŋ huzûrunda ibtihâc ile bî-günâh ikâmet etmeḡe kâdir olan 
JUD.1.25*ve hikmetde müteferrid olan Allahü Teʿâlâ hallâsımıza hem hâlen hem ebedü'l-âbâd mecid ve ʿizzet kuvvet ve hükûmet olsun âmîn ∞ 
REV.0.0*Kitâb-ı Aboġalibsîs
REV.1.1*Hazret-i ʿİsâ el-Mesîhiŋ vahiysidir ki Cenâb Bârî ȯŋa az zamânda vâkiʿ olacak nesneleri kendỉ kullarına bildirmek içỉn tecliyye eylemişdir ol dahi ȯnủ bir meleḡi ile kendỉ kulu Yuhannâya irsâl ve iʿlâm eyledi 
REV.1.2*ol Yuhannâ ki Kelâm-Ullahı ve ʿİsâ el-Mesîhiŋ şehâdetini ve kendỉniŋ her müşâhid idiḡini işhâd eyledi 
REV.1.3*ne mutlu bu nübüvvetiŋ kelâmını okuyana ve işidenlere ve içinde yazılmış nesneleri hıfz ėdenlere zîrâ vakit yakındır 
REV.1.4*Âsyâda olan yedi kilîselere Yuhannâ bunları irsâl eyledi size ȯnuŋ tarafından ki mevcûddur ve mevcûd idi ve gelecekdir ve kürsîsi öŋünde duran yedi ervâh tarafından dahi ʿinâyet ve selâm olsun 
REV.1.5*ve ʿİsâ el-Mesîh tarafından ki şâhid-i hakk ve emvâtıŋ bikri ve yer pâdişâhlarınıŋ sultânıdır ol ki bizi sevdi ve bizi kendỉ kanı ile günâhlarımızdan ġasl eyledi 
REV.1.6*ve ol ki bizi Babası Allaha pâdişâhlar ve imâmlar eyledi ȯnuŋ mecdi ve kuvveti ebedü'l-âbâd olsun âmîn 
REV.1.7*İşte bulutlar ile geliyor • herkesiŋ gözü ve dele dele öldürenleriŋ gözleri bile ȯnủ göreceklerdir • bi'l-cümle yeriŋ ümmetleri ȯnuŋ içỉn yas çekeceklerdir belî âmîn 
REV.1.8*ben elif ve ye yaʿnî bidâyet ve nihâyetim Rabb dėdi ol Cenâb-ı ʿİzzet ve ʿAlâ Külli Şey Kâdir Allah ki mevcûddur ve mevcûd idi ve gelecekdir 
REV.1.9*Ben Yuhannâ ki dahi karındaşıŋız ve ʿİsâ el-Mesîhiŋ musîbetinde ve melekûtunda ve sabrında şerîkiŋizim Kelâm-Ullah ve ʿİsâ el-Mesîhiŋ şehâdeti içỉn Patmos nâm adada iken 
REV.1.10*Rabbiŋ gününde Rûh ile meczûb olup ardımdan bir bülend âvâzı borủ âvâzı gibi işitdim 
REV.1.11*ki dėr idi ki elif ve ye yaʿnî evvel ve âhir benim ve gördüḡüŋ nesneleri kitâba yaz ve Âsyâda vâkiʿ olan yedi kilîseye yaʿnî Efesus ve İzmir ve Berġamus ve Tiyatir ve Sardis ve Filadelfiya ve Laodikiyye şehirlerine irsâl eyle 
REV.1.12*Bu kez baŋa hitâb ėden âvâz nereden gelir bakayım diyẻ döndüm ve döndüḡüm gibi yedi altun şamʿdân gördüm 
REV.1.13*ve ol yedi altun şamʿdânlarıŋ arasında İbnü'l-İnsâna beŋzer uzun kaftân ile gíyinmiş ve memeleri altun kuşak ile kuşanmış bir kimseyi gördüm 
REV.1.14*ve ȯnuŋ başı ve saçları beyâz yüŋ gibi ve kar gibi ak idi gözleri ise âteş ʿalevi gibi idi 
REV.1.15*ve ayakları furûnda yabân hâss pirince beŋzer idi âvâzı ise çok sularıŋ gürüldűsü gibi idi 
REV.1.16*sağ elinde yedi yıldız var idi ve ağzından keskin iki yüzlü kılıc çıkar idi ve ȯnuŋ çehresi kuvvetinde rûşen olan güneş gibi idi 
REV.1.17*ve ben ȯnủ gördüḡümde ayaklarına meyyit gibi düşdüm ol dahi üzerime sağ elini koyup baŋa korkma Evvel ve Âhir olan benim dėdi 
REV.1.18*ve ol ki hayyim ve gerçi ölmüş idim ammâ işte ebedü'l-âbâd diriyim âmîn ve cehennemiŋ ve ölümüŋ anahtârları bendedir 
REV.1.19*gördüḡüŋü ve hâlen olan nesneleri ve şimden soŋra olacak nesneleri yaz 
REV.1.20*ve sağ elimde gördüḡüŋ yedi yıldızlarıŋ ve yedi altun şamʿdânlarıŋ sırrı budur • ol yedi yıldızlar yedi kilîseleriŋ melekleridir ve ol gördüḡüŋ yedi şamʿdân yedi kilîselerdir ∞ 
REV.2.1*Efesus kilîsesiniŋ meleḡine yaz ki sağ elinde yedi yıldızları tutan ol yedi altun şamʿdânıŋ arasında gezen böyle dėr ki 
REV.2.2*ʿamelleriŋi ve zahmetiŋi ve sabrıŋı bilirim ve ȯnủ dahi bilirim hem şerîrleri tahammül etmeḡe kâdir deḡilsin hem resûller deḡil iken resûlleriz diyenleri imtihân etdiŋ de ȯnları yalancı bulduŋ 
REV.2.3*ve yük götürdüŋ ve tahammül eylediŋ • ismim içỉn zahmet çekdiŋ ve yorulmadıŋ 
REV.2.4*ammâ üzeriŋe bu nesnem var ki evvelki muhabbetiŋi bırakdıŋ 
REV.2.5*pes nereden düşdüḡüŋü hâtırıŋa getỉr ve tevbe eyle ve evvelki ʿamelleri kıl yohsa saŋa tîz geleyim ve seniŋ şamʿdânıŋı kendỉ yerinden kaldırayım eḡer tevbe etmezseŋ 
REV.2.6*ammâ bu nesneŋ var ki Nikolâîleriŋ ʿamellerine buġz ėdersin ki ben dahi ȯnlara buġz ėderim 
REV.2.7*kimiŋ kulağı var ise Rûhuŋ kilîselere ne dėdiḡini diŋlesin • ġâlib olana Allah Teʿâlânıŋ cennetiniŋ ortasında olan şecer ü'l-hayâtıŋ meyvesinden yedireyim 
REV.2.8*Ve İzmir kilîsesiniŋ meleḡine yaz ki evvel ve âhir ve ol ölmüş ve dirilmiş böyle dėr ki 
REV.2.9*aʿmâliŋi ve mesâʾibiŋi ve fakîrliḡiŋi bilirim yine de zengînsin ve ȯnlarıŋ da tecdîfini bilirim ki Yahûdîler deḡil iken belki Şeytânıŋ derneḡi iken Yahûdîleriz dėrler 
REV.2.10*çekeceḡiŋ nesnelerden hîç korkma • işte vâkiʿ olur ki Şeytân sizden bir kaçını imtihânıŋız içỉn zindâna bırakacakdır ve on gün meşakkat çekesiz ammâ ölünceyedek müʾmin ol ve saŋa hayâtıŋ tâcını vėreyim 
REV.2.11*kimiŋ kulağı var ise Rûhuŋ kilîselere ne dėdiḡini diŋlesin • ġâlib olan ikinci ölümden zarar çekmeye 
REV.2.12*Ve Berġamus kilîsesiniŋ meleḡine dahi yaz ki ol kimesne ki ȯnuŋ keskin iki yüzlü kılıcı var böyle dėr ki 
REV.2.13*ʿamelleriŋi ve nerede sâkin olduğuŋu ve Şeytânıŋ kürsîsi nerede idiḡini bilirim yine de ismime yapışırsın ve îmânımı cahd etmediŋ ol günlerde ki ol müʾmin şâhidim Antipas öldürüldü araŋızda ki Şeytân sâkin olduğu yer dir 
REV.2.14*Ammâ üzeriŋe biraz nesnem var ki orada Bilʿâmıŋ taʿlîmini tutan kimesneler bulunur ol ki benî İsrâʾîl öŋüne insıdâm taşını komak içỉn Bâlaka öḡretdi ki pûtlara zebh olunan kurbânlardan yeyeler ve zinâ ėdeler 
REV.2.15*ve buġz etdiḡim Nikolâîleriŋ taʿlîmini tutar kimseleriŋ dahi var 
REV.2.16*tevbe eyle yohsa saŋa tîz gelirim ve üzerlerine ağzımıŋ kılıcı ile cenk ėdeyim 
REV.2.17*kimiŋ kulağı var ise Rûhuŋ kilîselere ne dėdiḡini diŋlesin • ġâlib olana mahfî manndan yemeḡe yedireyim ve ȯŋa bir ak taşcağız vėreyim ve ol taşcağız üstünde bir yeŋi ad yazılmış ola ki ȯnủ alandan ġayrı kimse bilmeye 
REV.2.18*Ve Tiyatir kilîsesiniŋ meleḡine yaz ki gözleri âteş ʿalevi gibi ve ayakları hâss pirinç gibi olan İbn-Ullah böyle dėr ki 
REV.2.19*ʿamelleriŋi ve muhabbetiŋi ve hizmetiŋi ve îmânıŋı ve tahammülüŋü ve soŋraki ʿamelleriŋiŋ evvelkilerden artık idiḡini bilirim 
REV.2.20*nihâyet üzeriŋe biraz neslelerim var ki nebiyyeyim diyen Yezâbel karıyı zinâ etmek ve bütlere zebh olunan kurbânlardan yemek öḡretmeḡe ve kullarımı ıdlâl etmeḡe izin vėrirsin 
REV.2.21*ve ȯŋa mühlet vėrdim ki zinâsından tevbe eyleye ammâ etmedi 
REV.2.22*işte ben ȯnủ döşeḡe ve ȯnuŋla zinâ ėdenleri ʿazîm belâya düşüreyim eḡer ʿamellerinden tevbe etmezlerse 
REV.2.23*ve oğullarını öldüreyim ve cümle kilîseler bileler ki fâhis ʿan el-külye ve'l-kulûb benim ve her biriŋize ʿamelleriŋize göre edâ ėdeceḡim 
REV.2.24*ammâ siz ki Tiyatirde olup bu taʿlîmi tutmazsıŋız ve ȯnlarıŋ dėdiḡi gibi Şeytânıŋ deriŋliklerini bilmediŋiz ben size ġayrı yük yükletmeyem 
REV.2.25*nihâyet neŋiz var ise ȯnủ ben gelinceye dek saklayıŋ 
REV.2.26*ve ġâlib olana ve aʿmâlimi âhire dek hıfz ėdene ümmetler üzerine saltanat vėreyim 
REV.2.27*ol dahi ȯnları demir kazîb ile zabt eyleye ve toprak kabları gibi pâreleneler 
REV.2.28*nice ki ben dahi Babamdan aldım ve ȯŋa sabâh yıldızını vėreyim 
REV.2.29*kimiŋ kulağı var ise Rûhuŋ kilîselere ne dėdiḡini diŋlesin ∞ 
REV.3.1*Ve Sardis şehrinde vâkiʿ kilîseniŋ meleḡine yaz ki Cenâb-ı Hakkıŋ yedi ervâhınıŋ ve yedi yıldızlarıŋ sâhibi böyle dėr ki ʿamelleriŋi bilirim ki saŋa diri dėrler ammâ ölmüşsün 
REV.3.2*uyanık ol ve ölecek üzere bakâyayı mukîm eyle zîrâ Cenâb Bârîniŋ huzûrunda ʿamelleriŋi kâmil bulmadım 
REV.3.3*pes aldığıŋı ve işitdiḡiŋi hâtırıŋda tutup gözet ve hıfz eyle ve eḡer uyanık olmazsaŋ üzeriŋe hırsız gibi geleyim ve üstüŋe kanġı sâʿatde geleceḡimi bilmeyesin 
REV.3.4*nihâyet esvâbı murdâr etmemiş baʿzı Sardis ahâlîsi var ki benim ile ak gíyinmış gezeceklerdir zîrâ ȯnlar müstahakkdır 
REV.3.5*ġâlib olan ak libâsları gíye ve adını hayât kitâbından mahv etmeyem belki Babamıŋ ve melâʾikesiniŋ huzûrunda adını taʿrîf ėdeyim 
REV.3.6*kimiŋ kulağı var ise Rûhuŋ kilîselere ne dėdiḡini diŋlesin 
REV.3.7*Ve Filadelfiya kilîsesiniŋ meleḡine yaz ki el-Kuddûs es-Sâdık beyt-i Dâvuduŋ anahtârlarınıŋ sâhibi ol ki açar ve kimse kapayamaz ve ol ki kapar ve kimse açamaz böyle dėr ki 
REV.3.8*aʿmâliŋi bilirim işte ben seniŋ öŋüŋde kapᵼyı açık kodum ki ȯnủ kimse kapamaya zîrâ az kuvvetiŋ var ve sözümü gözetdiŋ ve ismimi inkâr etmediŋ 
REV.3.9*işte ben Şeytân derneḡinden ȯnları ki Yahûdî deḡil iken yalan söyleyip Yahûdîyiz dėrler saŋa gėrỉ getỉrdeyim ve ayaklarıŋa düşüp ben seni sevdiḡimi bileler 
REV.3.10*çün tahammülümüŋ sözlerini gözetdiŋ ben dahi seni saklayayım ol belâ sâʿatinden ki rubʿ-i meskûn üzerine gelip yeriŋ ahâlîsini imtihân ėdecekdir 
REV.3.11*İşte ben tîz gelirim • neŋ var ise tut tâ kim tâcıŋı kimse almaya 
REV.3.12*ġâlib olanı Cenâb-ı Hakkıŋ heykelinde ʿamûd gibi ėdeyim ve artık taşraya çıkmaya ve üzerinde Cenâb-ı ʿİzzetimiŋ adını ve Cenâb-ı ʿİzzet şehriniŋ yaʿnî Cenâb-ı ʿİzzet yanından gökden inen Yeŋi Yerûşâlîmiŋ adını ve benim ism-i cedîdimi yazayım 
REV.3.13*kimiŋ kulağı var ise Rûhuŋ kilîselere ne dėdiḡini diŋlesin 
REV.3.14*Ve Laodikiyye kilîsesiniŋ meleḡine yaz ki Âmîn kimesne ol Sâdık ve Emîn Şâhid Allahıŋ mahlûkunuŋ evveli böyle dėr ki 
REV.3.15*aʿmâliŋi bilirim ki ne sovuk ne ıssıcaksın • kēşki ya sovuk ya ıssıcak olaydıŋ 
REV.3.16*ve çünki ılıcaksın ve ne sovuk ne ıssıcaksın ben seni ağzımdan istifrâğ ėdeyim 
REV.3.17*zîrâ dėrsin ki zengînim ve zengîn oldum bir şeye ihtiyâcım yokdur ve bilmezsin ki derdmend ve miskîn ve fakîr ve aʿmâ ve ʿuryânsın 
REV.3.18*ben saŋa nasîhat ėderim ki âteşde kâl olmuş altᵼn satᵼn alıp zengîn olasın ve ak esvâbı ki gíyesin ve çıplaklığıŋıŋ cehâleti görünmeye ve gözleriŋe sürme çekesin ki göresin 
REV.3.19*ben her kimi seversem taʿzîr ve teʾdîb ėderim pes ġayretli ol ve tevbe eyle 
REV.3.20*İşte kapᵼda durup kakarım • bir kimse âvâzımı işidip kapᵼyı açarsa ȯŋa gireyim ve ben ȯnuŋla ol dahi benim ile ahşâm yeyeceḡini yeyelim 
REV.3.21*ġâlib olana ihsân ėdeyim ki benim ile kürsîmde otura nice ki ben dahi ġâlib olup {Babamıŋ} kürsîsinde otururum 
REV.3.22*kimiŋ kulağı var ise Rûhuŋ kilîselere ne dėdiḡini diŋlesin ∞ 
REV.4.1*Bundan soŋra bakdım ve gördüm ki gökde bir açık kapᵼ ve ol borủ âvâzı gibi olan evvelki âvâz ki benim ile söyleşdiḡini işitdim idim dėr idi ki çık şuraya ve saŋa bundan soŋra vâkiʿ olacağını göstereyim 
REV.4.2*ve fi'l-hâl Rûh ile meczûb oldum ve işte gökden bir kürsî kurulmuş idi ve kürsîde bir kimesne otururdu 
REV.4.3*ve oturan kimesneniŋ çehresi yeşim ve yâkût taşına beŋzer idi ve kürsîniŋ çevresinde gösterişde zümrüde beŋzer bir kavs-ı kuzah var idi 
REV.4.4*ve kürsîniŋ çevresinde yiḡirmi dört kürsî var idi ve ol yiḡirmi dört kürsîler üzerinde yiḡirmi dört ak libâslar gíymiş pîr gördüm ki ȯnlarıŋ başlarında altun tâclar var idi 
REV.4.5*ol kürsîden şimşekler ve gürülmeler ve sedâlar çıkarlar idi ve kürsîniŋ öŋünde yedi kandîl yanar idi ki ȯnlar Cenâb-ı ʿİzzetiŋ yedi ervâhıdır 
REV.4.6*ve kürsîniŋ öŋünde sânki billûra beŋzer sırçadan bir deryâ var idi ve ortada kürsîniŋ yanında ve çevresinde öŋü ve ardı gözler ile dolu dört hayvân durur idi 
REV.4.7*evvelki hayvân arslana beŋzer idi ve ikinci hayvân buzağa beŋzer idi ve üçüncü hayvânıŋ yüzü âdam yüzü gibi idi ve dördüncü hayvân bir uçar kartala müşâbih idi 
REV.4.8*ve dört hayvânıŋ her birisiniŋ altışar kanadı var idi ve çevresi ve içi gözler ile dolu idi • bunlar durmayıp gėce ve gündüz Allah Teʿâlâ el-Kuddûs el-Kuddûs el-Kuddûs ve ʿAlâ Külli Şey Kâdir mevcûd idi mevcûddur mevcûd kalacakdır dėrler idi 
REV.4.9*Ve hayvânlar ol kürsîde oturan ebedü'l-âbâd hayy olana temcîd ve taʿzîz ve şükr etdiḡi zamân 
REV.4.10*yiḡirmi dört pîrler kürsîde oturanıŋ öŋünde hurûr ėdip ol ebedü'l-âbâd hayy olana secde ėderler idi ve tâcların kürsîniŋ öŋünde atıp dėrler idi ki 
REV.4.11*Ya Rabb celâl ve ikrâm ve kudret saŋa lâyıkdır zîrâ her şeyʾi sen yaratdıŋ ve seniŋ irâdetiŋle dururlar ve halk olunmuşlardır ∞ 
REV.5.1*Baʿdehu kürsîde oturanıŋ sağ elinde içerỉden ve taşradan yazılı ve yedi mühür ile memhûr bir kitâb gördüm 
REV.5.2*ve bir kuvvetli melek gördüm ki bülend âvâz ile kitâbı açmağa ve mühürleri bozmağa kim lâyıkdır diyẻ nidâ ėder idi 
REV.5.3*ve hîç kimse ne gökde ne yer üzerinde ne yer altında kitâbı açmağa ve ȯŋa bakmağa kâdir olmadı 
REV.5.4*bu kez ben kitâbı açmağa ve okumağa ve ȯŋa bakmağa lâyık kimse bulunmadığı içỉn pek ağladım 
REV.5.5*ve pîrlerden birisi baŋa dėdi ki ağlama işte Dâvud aslı Yahûdâ sıbtından olan arslan kitâbı açmağa ve yedi mühürleri bozmağa ġâlibdir 
REV.5.6*ȯndan bakdım ve işte kürsîniŋ ve dört hayvânlarıŋ ve pîrleriŋ ortasında bir kuzủ gördüm ki öldürülmüş gibi durur idi ve yedi boynuzu var idi ve yedi gözü ki ȯnlar Cenâb-ı ʿİzzetiŋ cümle yere salınmış yedi ervâhıdır 
REV.5.7*ve bu gelip Tahtda Oturanıŋ sağ elinden kitâbı aldı 
REV.5.8*ve kitâbı aldığı zamân dört hayvânlar ve yiḡirmi dört pîrler Kuzủnuŋ öŋünde hurûr etdiler ve her biriniŋ tanbûru ve buhûr ile dolu altun kâseleri var idi ki ȯnlar evliyânıŋ duʿâlarıdır 
REV.5.9*ve yeŋi tesbîh ırlayıp dėrler idi ki Kitâbı almağa ve ȯnuŋ mühürlerini açmağa sen lâyıksın zîrâ öldürülüp bizi her sıbtdan ve lisândan ve kavimden ve milletden kanıŋ ile Cenâb Bârîye iştirâ eylediŋ 
REV.5.10*ve bizi Taŋrımız Allah Teʿâlâya melikler ve imâmlar eylediŋ ve yerde saltanat süreceḡiz 
REV.5.11*ve bakıp kürsîniŋ ve hayvânlarıŋ ve pîrleriŋ çevresinde çok melâʾikeniŋ âvâzını işitdim ve ȯnlarıŋ ʿadedi rebavât rebavâta ve ulûf ulûfa bâliğ idi 
REV.5.12*ki bülend âvâz ile dėrlerdi ki Öldürülmüş Kuzủya kudret ve ġınâ ve hikmet ve kuvvet ve kerâmet ve mecd ve bereket lâyıkdır 
REV.5.13*ve dahi gökde ve yer üzerinde ve yer altında ve deŋizde olan her mahlûku ve içlerinde neler var ise işitdim ki dėrler idi Kürsîde Oturana ve Kuzủya bereket ve kerâmet ve mecd ve kuvvet ebedü'l-âbâd olsun 
REV.5.14*Ve dört hayvân âmîn dėdiler • yiḡirmi dört pîrler yüzleri koyun düşdüler ve ebedü'l-âbâd hayy olana secde eylediler ∞ 
REV.6.1*Ve baʿdehu gördüm ki Kuzủ yedi mühürlerden birini açmış idi ve dört hayvândan birini işitdim ki sânki raʿd âvâzı ile gel ve bak dėr idi 
REV.6.2*ben dahi bakdım ve işte bir beyâz at ve ȯŋa süvâr olan bir yay tutardı • buŋa bir tâc vėrildi ve ġâlib iken ġalb etmek içỉn çıkdı 
REV.6.3*Ve ikinci mühürü açdığı zamân ikinci hayvânı işitdim ki gel bak dėr idi 
REV.6.4*bu kez eşkar olan bir ġayrı at çıkdı ve ȯŋa süvâr olana yerden selâmı kaldırmağa ısmarlandı tâ kim insân birbirini öldüre ve ȯŋa bir büyük kılıc vėrildi 
REV.6.5*Ve üçüncü mühürü bozduğu zamân üçüncü hayvânı işitdim ki gel bak dėr idi • ben dahi bakdım ve işte bir siyâh at ve ȯŋa süvâr olanıŋ elinde bir mîzân var idi 
REV.6.6*ve ben dört hayvânıŋ ortasında bir âvâz işitdim ki dėr idi • bir mikyâl buğday bir altuna olsun ve üç mikyâl arpa bir altuna olsun ve şarâba ve zeytûn yağına ziyân eyleme 
REV.6.7*Ve dördüncü mühürü açdığı zamân dördüncü hayvânıŋ âvâzını işitdim ki gel bak dėr idi 
REV.6.8*ve bakdım da işte hurmâ durusu bir at ki ȯŋa süvâr olanıŋ adı mevt idi ve ardınca cehennem gelir idi ve ȯnlara yeriŋ rubʿi üzerine hüküm vėrildi ki kılıc ve cûʿ ve mevt ile ve yeriŋ yırtıcı cânvarlar ile öldürüleler 
REV.6.9*Ve beşinci mühürü açdığı zamân Kelâm-Ullah içỉn ve sakladıkları şehâdet içỉn öldürülmüş âdamlarıŋ cânlarını mezbah altında gördüm 
REV.6.10*ki büyük âvâz ile çağırıp dėdiler ki Niçeye dek ya Rabb el-Kuddûs el-Sâdık hükm etmezsin ve yeriŋ sükkânından kanımızıŋ intikâmın almazsın 
REV.6.11*Ve ȯnlara ak ridâʾlar vėrildi ve dėnildi ki dahi biraz zamân râhat eyleyeler tâ hizmetde heryek olanlarıŋ ve karındaşlarınıŋ ʿadedi tamâm oluncaya dek ki ȯnlar dahi öldürülseler gerek 
REV.6.12*Ȯndan altıncı mühürü açıldığı zamân gördüm ki ʿazîm zelzele oldu ve güneş kıl çuvâlı gibi siyâh ve ay kan gibi oldu 
REV.6.13*ve gök yıldızları yere düşdüler şedîd rüzgârdan silkinmiş incîr ağacı hâm incîrciklerini düşürdüḡü gibi 
REV.6.14*ve gök tomar gibi tayy olundu ve her dağ ve ada kendỉ yerinden deprendi 
REV.6.15*ve büyük pâdişâhları ve ekâbirleri ve aġniyâları ve serdârları ve cebbârları ve eḡer kul ve eḡer hürr cümlesi mağâralarda ve dağlarıŋ kayalarında saklandılar 
REV.6.16*ve dağlara ve kayalara dėrler idi ki üzerimize düşüŋ ve bizi Kürsîde Oturanıŋ huzûrundan ve Kuzủnuŋ ġazabından saklayıŋ 
REV.6.17*zîrâ ġazabınıŋ büyük günü gelmişdir kim dayanabilir ∞ 
REV.7.1*Ȯndan soŋra yeriŋ dört köşelerinde durur dört melek gördüm ki yeriŋ dört rüzgârlarını tutarlar idi tâ kim yer ve deŋiz ve ağac üzerine aslâ rüzgâr esmeye 
REV.7.2*soŋra güneş doğusu cânibinden çıkar bir ġayrı melek gördüm ki Hayy Allahıŋ mühürü ȯnda var idi ve bu ol dört meleklere ki ȯnlara yere ve deryâya zarar etmek vėrildi idi bülend âvâz ile çağırıp 
REV.7.3*dėdi ki yere ve deryâya ve ağaclara zarar etmeŋ tâ biz Taŋrımızıŋ kullarınıŋ alınlarına nişân koyuncaya dek 
REV.7.4*ve nişânlılarıŋ ʿadedi benî İsrâʾîliŋ cümle sıbtlarından yüz kırk dört biŋ nişânlıya bâliğ idiḡini işitdim 
REV.7.5*Yahûdâ sıbtından on iki biŋ nişânlı ve Rûbîn sıbtından dahi on iki biŋ nişânlı ve Ġâd sıbtından dahi on iki biŋ nişânlı 
REV.7.6*ve Âşîr sıbtından dahi on iki biŋ nişânlı ve Naftâlîm sıbtından dahi on iki biŋ nişânlı ve Manâsa sıbtından dahi on iki biŋ nişânlı 
REV.7.7*ve Simʿun sıbtından dahi on iki biŋ nişânlı ve Levî sıbtından dahi on iki biŋ nişânlı ve ʿİsâhar sıbtından dahi on iki biŋ nişânlı 
REV.7.8*ve Zēbulûn sıbtından dahi on iki biŋ nişânlı ve Yûsuf sıbtından dahi on iki biŋ nişânlı ve Benyâmîn sıbtından dahi on iki biŋ nişânlı 
REV.7.9*Bundan soŋra bakdım ve işte cemîʿ milletlerden ve sıbtlardan ve kavimlerden ve lisânlardan bir cemʿ ki ȯnları kimse saymağa kâdir deḡil idi kürsîniŋ öŋünde ve Kuzủnuŋ öŋünde ak ridâʾlar ile gíyinmiş dururlar idi ve ellerinde hurma dalları var idi 
REV.7.10*ve bülend âvâz ile çağırıp dėrler idi ki Halâsımız kürsîde oturan Allah Teʿâlâdan ve Kuzủdandır 
REV.7.11*ve kürsîniŋ ve pîrleriŋ ve dört hayvânıŋ çevresinde cümle melekler dururlar idi ve kürsîniŋ öŋünde yüzü koyun düşüp ve Allah Teʿâlâya secde eyleyip 
REV.7.12*dėrler idi ki Âmîn bereket ve mecid ve hikmet ve şükür ve celâl havle ve kuvvet Bârî Teʿâlâmızıŋdır ebedü'l-âbâd âmîn 
REV.7.13*Ve ol pîrlerden biri baŋa hitâb ėdip dėdi ki bu beyâz ridâʾlar ile gíyinmiş kimlerdir ve nereden geldiler 
REV.7.14*ȯŋa cevâb vėrip dėdim ki sen bilirsin ol dahi baŋa dėdi ki bunlar ol kimselerdir ki ʿazîm mesâʾibden geldiler ve ridâʾlarını Kuzủnuŋ kanında yuyup ak etdiler 
REV.7.15*ȯnuŋ içỉn Cenâb-ı ʿİzzetiŋ kürsîsiniŋ öŋünde durup ȯŋa heykelinde gündüz ve gėce ʿibâdet ėderler ve ol kürsîde oturan üzerlerine sâyebân serecekdir 
REV.7.16*artık aç ve susuz olmayalar ve artık güneşden ve harâretden zahmet çekmeyeler 
REV.7.17*zîrâ kürsîniŋ ortasında olan Kuzủ ȯnları raʿî ėdip âb-ı zinde çeşmelerine hidâyet ėdecekdir ve Allah Teʿâlâ ȯnlarıŋ göz yaşlarını silecekdir ∞ 
REV.8.1*Ȯndan melek yedinci mühürü açdığı zamân gökden yarım sâʿat kadarı sükut oldu 
REV.8.2*ve Allah Teʿâlânıŋ öŋünde durur yedi melekleri gördüm ki ȯnlara yedi borủ vėrildi 
REV.8.3*ve bir ġayrı melek gelip ve mezbah yanında durup altun buhûrdânı tutardı • buŋa çok buhûr vėrildi ki cümle evliyâlarıŋ duʿâları ile kürsî öŋünde olan altun mezbahıŋ üzerinde takrîb eyleye 
REV.8.4*ve buhûrlarıŋ dütünü evliyâlarıŋ duʿâlarıyla meleḡiŋ elinden Allah Teʿâlânıŋ huzûruna çıkdı 
REV.8.5*ȯndan melek buhûrdânı alıp ve ȯnủ mezbahıŋ âteşiyle doldurup yer üzerine atdı ve sedâlar ve raʿdlar ve şimşekler ve zelzeleler peydâ oldu 
REV.8.6*Ve yedi borủyu tutan yedi melekler çalmağa hâzırlandılar 
REV.8.7*ve evvelki melek çaldı da kan ile karışmış dolu ve âteş yer üzerine atıldılar ve ağaclarıŋ sülüsü yandı ve her yeşil ot ihrâk olundu 
REV.8.8*Ȯndan ikinci melek çaldı ve kaʾannahu bir ʿazîm yanan dağ deryâya bırağıldı ve deryânıŋ sülüsü kana döndü 
REV.8.9*ve deryâda olan zî-rûh mahlûkâtıŋ sülüsü öldü ve gemileriŋ sülüsü helâk oldu 
REV.8.10*Ȯndan üçüncü melek çaldı ve gökden yel mûmu gibi yanan bir büyük yıldız düşdü ve nehirleriŋ sülüsü ve su bıŋarları üzerine düşdü 
REV.8.11*ve yıldızıŋ adı Afsentîn idi pes sularıŋ sülüsü afsentîne döndükde ol sulardan acı oldukları içỉn çok âdamlar öldü 
REV.8.12*Ȯndan dördüncü melek çaldı ve güneşiŋ sülüsü ve ayıŋ ve yıldızlarıŋ sülüsü şöyle uruldu ki ȯnlarıŋ sülüsü karaŋlı oldu ve günüŋ sülüsü ve gėceniŋ sülüsü aydınlık vėrmedi 
REV.8.13*ve bakdım da gök ortasında uçan bir melek işitdim ki âvâz-ı bülend ile dėr idi ki vâh vâh vâh yeriŋ ahâlîsine ol üç dahi çalacak melekleriŋ borủsunuŋ esvât-ı bâkiyeleri içỉn ∞ 
REV.9.1*Ȯndan beşinci melek çaldı ve bir yıldızıŋ gökden yere düşdüḡünü gördüm ve ol meleḡe dibsiz kuyunuŋ anahtârı vėrildi 
REV.9.2*ve dibsiz kuyuyu açdı ve ol kuyudan büyük furûndan çıkar dütün gibi dütün çıkdı • kuyunuŋ dütününden güneş ve havâ karaŋlı oldu 
REV.9.3*ve ol dütünden çekergeler yer üzerine çıkdı ve ȯnlara yer ʿakrebleriniŋ kudreti kadar kudret vėrildi 
REV.9.4*ve ȯnlara tenbîh olundu ki yeriŋ otuna ve her sebzesine ve her ağaca zarar etmeyeler illâ alınlarında Allah Teʿâlânıŋ nişânı olmayan âdamlara 
REV.9.5*ve ȯnlara vėrildi ki ȯnları öldürmeyip ancak beş ay taʿzîb ėdeler ve ȯnlarıŋ ʿazâbı ʿakreb âdamı sokduğu gibi ʿazâb idi 
REV.9.6*ve ol günlerde âdamlar ölümü arayalar da bulmayalar ve ölmek isteyeler de ölüm ȯnlardan kaçacakdır 
REV.9.7*ve çekirgeleriŋ şekli cenge hâzır atlarıŋ şekli gibi idi ve başlarında sânki altun tâcları var idi ve yüzleri ise âdam yüzleri gibi idi 
REV.9.8*ve saçları ʿavrat saçları gibi dişleri ise arslan dişleri gibi idi 
REV.9.9*ve demir cebeleri gibi cebeleri var idi ve kanadlarınıŋ sedâsı çok atlı cenge yürüdükleri ʿarabalarıŋ sedâsı gibi 
REV.9.10*ve kuyrukları ʿakreb kuyrukları gibi idi • kuyruklarında nîşler var idi ve âdamlara beş ay zarar etmek hükmü var idi 
REV.9.11*ve üzerlerine pâdişâh-ı kaʿrıŋ meleḡi idi ki ȯnuŋ adı ʿİbrânîce Abaddondur ve Yûnânîce Apolliyondur 
REV.9.12*ve bu evvelki vâh getỉrdikden soŋra işte iki vâh dahi gelir 
REV.9.13*Ȯndan altıncı melek çaldı ve Cenâb-ı ʿİzzetiŋ öŋünde olan altun mezbahıŋ dört boynuzlarından bir âvâz işitdim 
REV.9.14*ki borủyu tutan altıncı meleḡe dėdi ki Fırât dėdikleri nehr-i ʿazîmiŋ yanında bağlı olan dört melekleri çöz dėdi idi 
REV.9.15*melekler dahi çözüldü ki ol sâʿat ve gün ve ay ve yıl içỉn hâzır idiler tâ kim âdamlarıŋ sülüsünü öldüreler 
REV.9.16*ve sipâh ʿaskerleriniŋ ʿadedi yiḡirmi rebavât idi ve ben ȯnlarıŋ hisâbını işitdim 
REV.9.17*ve rüʾyâda dahi atları ve süvârîleri gördüm ki ki âteş ve sünbül ve kibrît renkli cevşenleri var idi ve atlarıŋ başları arslan başları gibi idi ve ağızlarından âteş ve dütün ve kibrît çıkar idi 
REV.9.18*bu üç nesneden yaʿnî ağızlarından çıkan âteş ve dütün ve kibrîtden âdamlarıŋ sülüsü öldürüldü 
REV.9.19*ve ol atlarıŋ kuvveti ağızlarında ve kuyruklarındadır zîrâ kuyrukları yılan gibi idi ki başları ile zarar ėderler 
REV.9.20*ve kalan âdamlar ki bu darblardan öldürülmediler elleriniŋ ʿamellerinden tevbe etmediler ki ve ne şeyâtîne ve ne görmeḡe hem işitmeḡe hem gezmeḡe kâdir olmayan altundan gümüşden bakırdan taşdan ve ağacdan bütlere ʿibâdet etmeyeler 
REV.9.21*ve katllerinden ve sihirlerinden ve zinâlarından ve sirkatlarından tevbe etmediler ∞ 
REV.10.1*Ȯndan gökden nüzul ėden ve bulut ile sarılmış bir kuvvetli meleḡi gördüm ki ȯnuŋ başı üzerinde kavs-ı kuzah var idi ve yüzü âftâb gibi ayakları ise âteş ʿamûdu gibi idi 
REV.10.2*elinde bir açık kitâbcık var idi ve sağ ayağını deryâ ve sol ayağını kara üzerine kodu 
REV.10.3*ve zâʾir arslan gibi ʿazîm âvâz ile çağırdı ve çağırdıkdan soŋra yedi raʿd kendỉ sedâları ile söylediler 
REV.10.4*ve bu yedi raʿdlar kendỉ sedâlarını ile söyledikden soŋra ben yazmak ister idim ammâ gökden bir âvâz işitdim ki baŋa yedi raʿdlarıŋ söylediklerini mühürle ammâ ȯnları yazma dėdi 
REV.10.5*Ve deryâ ve kara üzerinde durur gördüḡüm melek elini göḡe kaldırdı 
REV.10.6*ve göḡü ve içinde olanı ve yeri ve içinde olanı ve deryâyı ve içinde olanı halk ėden ol ebedü'l-âbâd hayy olan ile yemîn etdi ki artık mühlet olmayacakdır 
REV.10.7*ammâ yedinci meleḡiŋ sedâsınıŋ eyyâmında ol vakit ki borủ çalacakdır ol sırr-ullah tamâm ola nice ki ȯnủ kendỉ peyġamber kullarıyla bildirmişdir 
REV.10.8*Ve gökden işitdiḡim âvâz tekrâr benim ile söyleşip baŋa dėdi ki var deryâ ve kara üzerinde duran meleḡiŋ elinden açık kitâbcığı al 
REV.10.9*pes ben ol meleḡe varıp baŋa kitâbcığı vėr dėdim ol dahi baŋa al ye dėdi ve karnıŋda acı ammâ ağzıŋda bal gibi tatlı ola 
REV.10.10*ben dahi meleḡiŋ elinden kitâbcığı alıp ȯnủ yedim ve ağzımda bal gibi tatlı idi ammâ ȯnủ yediḡimden soŋra karnımda acı oldu 
REV.10.11*ve baŋa dėdi ki tekrâr niçe kavimler ve ümmetler ve lisânlar ve çok pâdişâhlar huzûrunda peyġamberlik etmek gereksin ∞ 
REV.11.1*Ȯndan baŋa çubuğa beŋzer bir kamış vėrildi ve melek yanımda durup baŋa dėdi ki Kalk Allah Teʿâlânıŋ heykelini ve mezbahı ve içinde secde ėdenleri ölç 
REV.11.2*ammâ heykeliŋ taşrasında olan havlîyi ko • ȯnủ ölçme zîrâ o ümmetlere vėrildi ve ȯnlar mukaddes şehri kırk iki ay mikdârı depseler gerek 
REV.11.3*ve ben iki şâhidlerime izin vėreyim ki çul gíyip biŋ iki yüz altmış gün peyġamberlik ėdeler 
REV.11.4*yer taŋrısınıŋ huzûrunda duran iki zeytûn ağacı ve iki şamʿdân bunlardır 
REV.11.5*eḡer bir kimse ȯnları incitmek isterse ağızlarından âteş çıkıp düşmanlarını yeyecekdir ve bir kimse ȯnları rencîde etmek isterse bu vechile öldürülseler gerek 
REV.11.6*ȯnlar göḡü kapamağa kâdirlerdir ki peyġamberlikleriniŋ eyyâmında hîç yağmur yağmaya ve suları kana döndürmeḡe hem her zamân isterlerse yeri envâʿ-i darabât ile darb etmeḡe kâdirlerdir 
REV.11.7*Ve şehâdetlerini tamâm etdiklerinden soŋra dibsizlikden çıkan cânvar ȯnlarıŋ ile cenk ėdip ve ȯnlara müstevlî olup ȯnları öldüre 
REV.11.8*ve ȯnlarıŋ leşeleri ol büyük şehriŋ sokâklarında yatalar ki rûhânîyyaten ȯŋa Sadom ve Mısır dėrler nerede ki Rabbimiz dahi hâça salb olunmuşdur 
REV.11.9*ve sıbtlardan ve kavimlerden ve lisânlardan ve ümmetlerden çok âdam üç buçuk gün leşelerini görüp mezârlara defn etmeḡe komayalar 
REV.11.10*ve yeriŋ ahâlîsi ȯnlardan sevinip şen olurlar ve birbirine pîşkeşler göndereler zîrâ bu iki peyġamber yeriŋ ahâlîsine ʿazâb etmiş olurlar 
REV.11.11*Ammâ ol üç buçuk günlerden soŋra Allah Teʿâlâdan gelen hayât rûhu içlerine girdikde kıyâm etdiler ve ȯnlara bakanlar üzerine ʿazîm havf düşdü 
REV.11.12*ve gökden ʿazîm âvâz işitdiler ki ȯnlara çıkıŋ buraya dėdi ȯnlar dahi bulut içinde göḡe çıkdılar ve düşmanları ȯnları görmüşlerdir 
REV.11.13*ol sâʿatde ʿazîm zelzele vâkiʿ oldukda şehriŋ ʿöşrü yıkıldı ve ol zelzelede yedi biŋ nüfus telef oldu mâbâkî şaşıp Gök Taŋrısını temcîd eyledi 
REV.11.14*ikinci vâh geçdi ve işte üçüncü vâh dahi tîz geliyor 
REV.11.15*Ȯndan yedinci melek borủ çaldı da gökde ʿazîm âvâzlar olup dėdiler ki dünyânıŋ memâliki Rabbimiz ve ȯnuŋ Mesîhiniŋ oldular ki ebedü'l-âbâd pâdişâhlık sürecekdir 
REV.11.16*ve kürsîlerinde Allah Teʿâlânıŋ huzûrunda oturan yiḡirmi dört pîrler yüzleri koyun düşüp ve Allah Teʿâlâya secde eyleyip 
REV.11.17*dėdiler ki Ey Efendi ʿAlâ Külli Şey Kâdir Allah ki mevcûdsun ve mevcûd idiŋ ve geleceksin saŋa şükr ėderiz ki kendỉ ʿazîm saltanatıŋı zabt ėdip pâdişâhlık ėdersin 
REV.11.18*ve ümmetler darıldılar ammâ ġazabıŋ ve ölüleriŋ vakti geldi ki ȯnlara dînünet oluna enbiyâ ve evliyâ ve ismiŋden korkanlara küçük ve büyük kullarıŋa ecir vėresin hem yeri ifsâd ėdenleri helâk eyleyesin 
REV.11.19*Ȯndan heykel-ullah gökde açıldı ve ȯnuŋ heykelinde ʿahdiniŋ tâbûtu göründü de şimşekler ve sedâlar ve raʿdlar ve zelzeleler ve ʿazîm dolular oldu ∞ 
REV.12.1*Ȯndan gökde bir ʿazîm âyet zuhûra geldi yaʿnî güneş ile sarılmış bir ʿavrat ki ȯnuŋ ayakları altında kamer ve başı üzerinde on iki yıldızdan bir tâcı var idi 
REV.12.2*ve gebe olmağla doğurmak üzere iken ve oğlan borusunu çekip çağırırdı 
REV.12.3*ve gökden bir ġayrı ʿâyet dahi zâhir oldu yaʿnî işte bir kızıl ejderhâ ki yedi başı ve on boynuzu var idi ve başlarında yedi iklîl var idi 
REV.12.4*ve ȯnuŋ kuyruğu gök yıldızlarınıŋ sülüsünü cerr ėdip ȯnları yere atdı ve ejderhâ ise ol doğuracak ʿavratıŋ öŋünde durdu tâ kim doğurdukdan soŋra oğlanı belʿ ėde 
REV.12.5*ve o bir erkek doğurdu ki cemîʿ ümmetleri demir ʿasâ ile zabt ėdecekdir ve ȯnuŋ oğlu Cenâb-ı ʿİzzetiŋ yanına ȯnuŋ kürsîsiniŋ yanına ihtitâf olundu 
REV.12.6*ve ʿavrat beriyyeye kaçdı nerede ki orada Cenâb-ı ʿİzzetden ȯŋa hâzırlanmış mekân vardır tâ ki ol mekânda biŋ iki yüz altmış gün beslene 
REV.12.7*Ve gökde cenk oldu Mikâʾîl ve ȯnuŋ melekleri ejderhâ ile döḡüşdüler • ejderhâ dahi ve ȯnuŋ melekleri döḡüşdüler 
REV.12.8*ammâ ġâlib olmadılar ve ȯnlarıŋ yeri artık gökde bulunmadı 
REV.12.9*ve ol büyük ejderhâ ve eski yılan ki ȯŋa İblîs ve Şeytân dėrler ve cümle ʿâlemi ıdlâl ėder yere bırağıldı hem ȯnuŋ melekleri dahi bile bırağıldılar 
REV.12.10*ve gökde ʿazîm âvâz işitdim ki dėr idi Hâlen halâs ve kuvvet ve melekût Cenâb Bârîmiziŋ ve saltanat kendỉ Mesîhiniŋ olubdur zîrâ karındaşlarımızıŋ kovlayıcısı ki ȯnları Bârî Teʿâlânıŋ huzûrunda gėce ve gündüz kovlar idi işte bırağılmış oldu 
REV.12.11*ve ȯnlar ȯnuŋ üzerine Kuzủnuŋ kanı ile ve şehâdetleriniŋ kelâmı ile zafer buldular ve kendỉleriniŋ hayâtını ölünceye dek sevmediler 
REV.12.12*pes ey gökler ve ȯnuŋ ahâlîsi seviniŋ • vâh size ki yerde ve deryâda temekkün ėdersiŋiz zîrâ İblîs zamânıŋ az idiḡini bilmekle pek ġazabnâk size nüzul eyledi 
REV.12.13*Ve ejderhâ kendỉniŋ yere atıldığını gördükde erkeḡi doğuran ʿavratıŋ ardınca yürüdü 
REV.12.14*ammâ ʿavrata büyük kartalıŋ iki kanadı vėrildi ki ejderhânıŋ nazarından ġâʾib olup ve beriyyeye kendỉ mekânına uçup gide tâ kim orada bir zamân ve zamânlar ve nısıf zamâna dek beslene 
REV.12.15*ve ejderhâ kendỉ ağzından ʿavratıŋ ardınca ırmak kadar su ilkâ etdi tâ ki ırmakdan hatf oluna 
REV.12.16*ammâ yer ʿavrata imdâd etdi ve yer kendỉ ağzını açdı ve ejderhânıŋ atdığı ırmağını yutdu 
REV.12.17*ejderhâ dahi ʿavrata darıldı ve ȯnuŋ bâkî nesli ile ki Allah Teʿâlânıŋ emirlerini ve ʿİsâ el-Mesîhiŋ şehâdetini hıfz ėder cenkleşmeḡe gitdi 
REV.12.18*ben ise deŋiziŋ kumsalında durdum ∞ 
REV.13.1*Ȯndan deryâdan çıkar bir cânvar gördüm ki yedi başı ve on boynuzu ve boynuzlarında yedi iklîl ve başlarında küfür adı yazılı var idi 
REV.13.2*ve gördüḡüm cânvar nemire beŋzer idi • ayakları dahi ayu ayakları ve ağızı arslan ağızı gibi idi ve ejderhâ ȯŋa kendỉ saltanatını ve tahtını ve ʿazîm kudreti vėrdi 
REV.13.3*ȯndan ȯnuŋ başlarından birini zahm-ı mühlik yemiş gördüm ammâ ol ölümlü yarası oŋuldu ve cümle yer cânvarıŋ ardınca taʿaccüb hayrân kaldı 
REV.13.4*ve cânvara saltanat vėren ejderhâya secde etdiler • cânvara dahi secde ėdip dėdiler ki cânvar gibi kim var • ȯnuŋla döḡüşmeḡe kim kâdir olur 
REV.13.5*ve ȯŋa tekebbür sözleri ve küfürler söyler ağız vėrildi hem ȯŋa kırk iki ay cenk etmeḡe kudret vėrildi 
REV.13.6*pes Cenâb-ı ʿİzzete karşᵼ küfür söylemeḡe ağzını açdı ki ȯnuŋ ismini ve haymesini ve gökde olanları sebb eyleye 
REV.13.7*ve ȯŋa evliyâlar ile cenk etmeḡe hem ȯnları maġlûb etmeḡe kuvvet vėrildi ve ȯŋa dahi her sıbt ve lisân ve millet üzerine saltanat iʿtâ olundu 
REV.13.8*ve yerde cümle ahâlîsi ki ȯnlarıŋ adları dünyâ teʾsîs evvelinden berỉ öldürülmüş Kuzủnuŋ hayât kitâbında yazılmışdır ȯŋa secde ėdeceklerdir 
REV.13.9*kimiŋ kulağı var ise diŋlesin 
REV.13.10*Bir kimse esîrliḡe çekerse esîrliḡe gide bir kimse kılıcla öldürürse kılıcla öldürülmesi lâzım gelir evliyâlarıŋ tahammülü ve îmânı bundadır 
REV.13.11*Ȯndan bir ġayrı cânvar gördüm ki yerden çıkar idi ve Kuzủnuŋ boynuzlarına beŋzer iki boynuzları var idi ammâ ejderhâ gibi söylerdi 
REV.13.12*ve ȯnuŋ huzûrunda evvelki cânvarıŋ cümle saltanatını sürdü ve yeri ve ȯnuŋ ahâlîsini ol mühlik zahmı oŋulmuş evvelki cânvara secde etdirdi 
REV.13.13*ve ʿazîm ʿâyetler gösterdi şöyle ki âdamlarıŋ huzûrunda gökden bile âteş tenzîl ėderdi 
REV.13.14*ve ol ʿâyetler içỉn ki ȯnları cânvarıŋ huzûrunda ȯŋa etmeḡe kudret vėrildi yeriŋ ahâlîsinı ıdlâl ėdip ȯnlara dėr idi ki kılıc ile yaralanmış ammâ dirilmiş cânvara bir sûret yapalar 
REV.13.15*ve ȯŋa kudret vėrildi ki cânvarıŋ sûretine cân vėre şöyle ki cânvarıŋ sûreti dahi söyleye ve cânvarıŋ sûretine tapmayanlarıŋ hepsini öldürtmeḡe dahi izin vėrildi 
REV.13.16*Ve dahi küçük ve büyük ve zengîn ve fakîr kul ve hürrleriŋ cümlesine ya sağ ellerinde ya alınlarında vesim vazʿ etdirir idi 
REV.13.17*ve ėderdi ki cânvarıŋ vesmi ya adınıŋ ʿadedi olmayan kimesne satᵼn almağa ya satmağa kâdir olmaya 
REV.13.18*hikmet bundadır • kimiŋ ʿaklı var ise cânvarıŋ ʿadedini hisâb eylesin zîrâ âdam ʿadedidir ve ȯnuŋ ʿadedi altı yüz altmış altıdır ∞ 
REV.14.1*Ȯndan bakdım ve işte Sihyon dağınıŋ üzerinde Kuzủ durur idi ve ȯnuŋ ile yüz kırk dört biŋ âdam var idi ki cümlesi Babasınıŋ adını alınlarında yazılı tutarlar idi 
REV.14.2*ve gökden bir âvâz işitdim • çok sularıŋ çağıldısı ve ʿazîm raʿdıŋ gürüldűsü gibi idi ve tanbûr çalar tanbûrcularıŋ âvâzını dahi işitdim 
REV.14.3*ve kürsîniŋ ve dört hayvânıŋ ve pîrleriŋ öŋünde sânki bir yeŋi uġniye ırlarlar idi ve uġniyeyi yerden iştirâ olunan yüz kırk dört biŋ âdamlardan ġayrı kimse öḡrenmeḡe kâdir olmadı 
REV.14.4*bunlar ol kimselerdir ki ʿavratlar ile müteneccis olmadılar zîrâ ȯnlar bekârlardır • Kuzủ her nereye giderse ardınca tâbiʿ olan bunlardır ve bunlar Hazret-Ullaha ve Kuzủya bekûret içỉn âdamlar arasından iştirâ olundular 
REV.14.5*ve ağızlarında yalan bulunmadı zîrâ Cenâb Bârîniŋ kürsîsiniŋ öŋünde bî-günâh idiler 
REV.14.6*Ȯndan bir ġayrı meleḡi göḡüŋ ortasında uçar gördüm ki yeriŋ ahâlîsine ve her millete sıbta lisâna ve kavme tebşîr etmek içỉn ebedî İncîl ȯnda var idi 
REV.14.7*ve bülend âvâz ile dėr idi ki Allahdan korkuŋ ve ȯnủ temcîd eyleyiŋ zîrâ dînünetiniŋ sâʿati gelmişdir ve yeri ve göḡü ve deŋizi ve sularıŋ bıŋarlarını yaradana secde eyleyiŋ 
REV.14.8*ȯndan bir ġayrı melek ardınca gelip dėr idi ki Düşdü Bâbil ol ʿazîm şehir düşdü zîrâ kendỉ zinâsınıŋ ġazab şarâbından cümle milletlere içirdi 
REV.14.9*Ȯnlarıŋ ardınca bir üçüncü melek gelip bülend âvâz ile dėr idi ki eḡer bir kimse cânvara ve ȯnuŋ sûretine taparsa ve alını üzerine ya eli üzerine vesmi alırsa 
REV.14.10*ol dahi ġazab-ullahıŋ şarâbından ġazabınıŋ kâsesine aktarılmış hamr-ı sâfiden içe ve mukaddes melekleriŋ ve Kuzủnuŋ huzûrunda âteş ve kibrît içinde ʿazâb çeke 
REV.14.11*ve ȯnlarıŋ ʿazâbınıŋ dütünü ebedü'l-âbâd çıka ve cânvara ve sûretine tapanlarıŋ ve adınıŋ vesmini alanlarıŋ ve gėce ve gündüz râhatı yok ola 
REV.14.12*evliyâlarıŋ tahammülü bundadır • Allah Teʿâlânıŋ emrini ve Hazret-i ʿİsânıŋ dînini hıfz ėdenler bundadır 
REV.14.13*Ȯndan gökden bir âvâz işitdim ki baŋa yaz dėr idi • ne mutlu ol ölülere ki Rabb içỉn pėşince ölürler • Rûh dėr ki belî tâ kim kendỉ zahmetlerinden istirâhat ėdeler ve ʿamelleri ȯnlarıŋ ardınca giderler 
REV.14.14*Ve bakdım ve işte bir ak bulut ve buluduŋ üzerinde İbnü'l-İnsâna beŋzer bir kimse otururdu ki başında bir altun tâcı ve elinde bir keskin tırpânı var idi 
REV.14.15*ve bir ġayrı melek heykelden taşra çıkıp ol bulut üzerinde oturan kimseye bülend âvâz ile çağırdı ki tırpânıŋı sal da biç zîrâ biçmek vakti geldi çün yeriŋ mahsûlü kemâle geldi 
REV.14.16*ve bulut üzerinde oturan dahi kendỉ tırpânını yere saldı ve yer biçilmiş oldu 
REV.14.17*Ve bir ġayrı melek gökdeki heykelden çıkdı ki ȯnuŋ dahi keskin dehresi var idi 
REV.14.18*ve bir ġayrı melek mezbahdan çıkdı ki âteş üzerine kudreti var idi ve keskin dehresi olana bülend âvâz ile çağırıp dėdi ki seniŋ keskin dehreŋi sal da yer bâğınıŋ salkımlarını katf eyle zîrâ ȯnuŋ üzümü olmuşdur 
REV.14.19*melek dahi dehresini salıp yeriŋ bâğını katf eyledi ve üzümleri ġazab-ullahıŋ büyük muʿsıratına bırakdı 
REV.14.20*ol muʿsırat şehriŋ taşrasında basıldı ve muʿsıratdan kan çıkdı ki biŋ altı yüz ok atımı kadar yere tâ atlarıŋ gemlerine dek gelirdi ∞ 
REV.15.1*Ȯndan gökde bir ġayrı ʿazîm ve ʿacîb ʿalâmet gördüm yaʿnî yedi melek ki yedi soŋraki darbları var idi zîrâ ġazab-ullah ȯnlarda tamâm oldu 
REV.15.2*pes ben güyâ âteş ile karışık sırçadan deŋiz gördüm ve ol kimseler ki cânvara ve sûretine ve vesminiŋ ve ismiŋ ʿadedine ġâlib çıkıp sırçadan deŋiz üzerinde dururlar idi ve ellerinde Cenâb-ı Hakkıŋ tanbûrları var idi 
REV.15.3*ve Allah Teʿâlânıŋ kulu Mûsânıŋ uġniyesini ve Kuzủnuŋ uġniyesini ırlayıp dėrler idi ki Ya Rabb ʿAlâ Külli Şey Kâdir Allah seniŋ efʿâliŋ ʿazîm ve ʿacîbdir ey mukaddesleriŋ pâdişâhı tarîkleriŋ hakk ve sâdıkdır 
REV.15.4*Ya Rabb senden kim korkmaya ve ismiŋi temcîd etmeye zîrâ yalıŋız el-Kuddûs sensin ve cümle ümmetler gelip huzûruŋda secde ėdeceklerdir zîrâ hükümleriŋ zâhir oldu 
REV.15.5*Ve bundan soŋra bakdım ve işte şehâdet haymesiniŋ heykeli gökde açıldı 
REV.15.6*ve ol yedi darblar sâhibleri pâk ve yalabık bez ile gíyinmiş ve göḡüsleri çevresinde altun kuşaklar ile kuşanmış yedi melekler heykelden çıkdılar 
REV.15.7*ve dört hayvânlardan birisi ol yedi meleklere ebedü'l-âbâd Hayy Allahıŋ ġazabından dolu yedi altun kâse vėrdi 
REV.15.8*ve heykel Allah Teʿâlânıŋ ʿizzetinden ve kudretinden gelen dütün ile doldu ve tâ melekleriŋ yedi darbları tamâm oluncaya dek heykele girmeḡe kimse kâdir olmadı ∞ 
REV.16.1*Ve heykelden bir ʿazîm âvâz işitdim ki yedi meleklere varıŋ • ġazab-ullahıŋ kâselerini yere döküŋ dėr idi 
REV.16.2*ve evvelkisi varıp kendỉ kâsesini yere dökdü ve cânvarıŋ vesmi olan ve ȯnuŋ sûretine tapan âdamlara bed ve elîm çıbanlar geldi 
REV.16.3*Ȯndan ikinci melek kendỉ kâsesini deŋize dökdü • bu dahi leşe kanına döndü ve deŋizde dirilen her hayvân öldü 
REV.16.4*Bu kez üçüncü melek kendỉ kâsesini ırmaklara ve sularıŋ bıŋarlarına dökdü de kana döndüler 
REV.16.5*ve sularıŋ meleḡini işitdim ki dėr idi Ey hâlen mevcûd ve evvelden mevcûd olan Rabb ʿâdilsin ki böyle hükm eylediŋ 
REV.16.6*çün ȯnlar evliyâ ve enbiyâlarıŋ kanını dökdüler sen dahi ȯnlara kan içirdiŋ zîrâ ȯŋa müstahakklardır 
REV.16.7*ve mezbah tarafından bir ġayrısını işitdim ki dėr idi ki Ey ʿAlâ Külli Şey Kâdir Efendi Allah seniŋ hükümleriŋ hakk ve ʿâdildir 
REV.16.8*Soŋra dördüncü melek kendỉ kâsesini güneş üzerine dökdü de ȯŋa âdamları âteşe yakmağa kudret vėrildi 
REV.16.9*âdamlar dahi ʿazîm ihrâk ile yenildiler ve bu darblar üzerine kâdir olan Allahıŋ ismine sebb eylediler ve ȯnủ temcîd etmek içỉn rücuʿ etmediler 
REV.16.10*Ȯndan beşinci melek kendỉ kâsesini cânvarıŋ tahtına dökdü de ȯnuŋ milki karaŋlı oldu ve âdamlar derdden dilini ısırlar idi 
REV.16.11*ve zahmetleriŋ ve çıbanlarıŋ sebebiyle Göḡüŋ Taŋrısını sebb ėderler idi ve ʿamellerinden rücuʿ etmediler 
REV.16.12*Ȯndan altıncı melek kendỉ kâsesini ʿazîm Fırât nehri üzerine dökdü de ȯnuŋ suları kurudu ki maşrıkdan gelen pâdişâhlara yol hâzır ola 
REV.16.13*ve ejderhânıŋ ve cânvarıŋ ve yalancı peyġamberiŋ ağızlarından kurbağalar gibi üç rûh-ı nâpâk çıkar gördüm 
REV.16.14*zîrâ Şeytânıŋ ervâhıdır ki âyât gösterirler ve çıkıp cümle ʿâlemiŋ pâdişâhlarına ȯnları ʿAlâ Külli Şey Kâdir Allahıŋ ʿazîm gününe cenge cemʿ etmek içỉn giderler 
REV.16.15*İşte ben hırsız gibi gelirim • ne mutlu uyanık olana ve kendỉ esvâbını saklayana tâ kim çıplak gezmeyip ȯnuŋ hacâleti görünmeye 
REV.16.16*Ve ȯnları ʿİbrânîce Armaġeddon dėdikleri yerde cemʿ eylediler 
REV.16.17*ve yedinci melek kâsesini havâya dökdü ve göḡüŋ heykeliniŋ tahtından ʿazîm âvâz çıkıp oldu bitdi dėr idi 
REV.16.18*ve şimşekler ve raʿdlar ve sedâlar ve ʿazîm zelzeleler peydâ oldu ki insân yer üzerinde olaldan berỉ ȯncılayın büyük zelzele peydâ olmamış idi 
REV.16.19*ve büyük şehir üçe bölündü ve ümmetleriŋ şehirleri düşdüler ve ʿazîm Bâbil Allah Teʿâlânıŋ hâzırına geldi ki ȯŋa ġazabıŋ kâsesini vėre 
REV.16.20*ve her ada kaçdı ve dağlar nâ-mevcûd oldular 
REV.16.21*ve âdamlar üzerine gökden birer kantâr kadar iri dolu düşdü de âdamlar dolu darbı içỉn Allah Teʿâlâyı sebb eylediler zîrâ ȯnuŋ darbı pek büyük idi ∞ 
REV.17.1*Ve yedi kâseleri olan yedi meleklerden birisi gelip benim ile söyleşip dėdi ki gel ben saŋa çok sular üzerinde oturan büyük orospî üzerine vėrilmiş hükmü göstereyim 
REV.17.2*ki ȯnuŋ ile yeriŋ pâdişâhları zinâ etdiler ve yeriŋ ahâlîsi zinâsınıŋ şarâbından mest oldular 
REV.17.3*pes beni rûh ile beriyyeye götürdü ve bir ʿavrat gördüm ki iskarlat renkli ve küfür adları ile dolu ve yedi başı ve on boynuzu olan bir cânvarıŋ üzerinde oturur idi 
REV.17.4*ve ol ʿavrat erġavânî ve iskarlat gíymiş ve altun ve cevâhir ve incỉler ile bezenmiş idi • elinde mekrûhât ile ve zinâsınıŋ necâsetleri ile memlû altun kâsesi var idi 
REV.17.5*ve alınında bir ad yaʿnî sırr yazılı idi • ʿAzîm Bâbil yeriŋ zinâlarınıŋ ve mekrûhâtlarınıŋ anası idi 
REV.17.6*ve ol ʿavrat evliyâlarıŋ ve Hazret-i ʿİsânıŋ şehîdleriniŋ kanından mest idi ve ȯnủ gördüḡüm gibi ʿacâʾibden taʿaccüb eyledim 
REV.17.7*Ve melek baŋa ne taʿaccüb ėdersin dėdi • ʿavratıŋ ve ȯnủ götüren yedi başlı ve on boynuzlu cânvarıŋ sırrını ben saŋa deyivėreyim 
REV.17.8*gördüḡüŋ cânvar var idi ve artık yokdur ve dibsizlikden çıkıp mehlekeye gidecekdir ve dünyâ teʾsîs olunaldan berỉ hayât kitâbında isimleri yazılmamış yeriŋ sâkinleri ol cânvarı ki var idi ve yokdur ve yine de vardır görüp taʿaccüb eyleyeceklerdir 
REV.17.9*hikmetli fehim bundadır • yedi başlar ʿavratıŋ üzerinde oturduğu yedi dağlardır 
REV.17.10*ve dahi yedi şâhdır ki beşi düşdü biri durur ve öbűrü dahi gelmedi ve geldiḡi vakit az zamân kalacakdır 
REV.17.11*ve ol cânvar ki var idi ve yokdur o sekizinci şâhdır ve yedilerindendir hem helâke gider 
REV.17.12*ve gördüḡüŋ on boynuz on şâhdır ki dahi şâhlık almadılar ammâ şâh gibi cânvar ile bile bir sâʿat kadar saltanat alacaklardır 
REV.17.13*bunlarıŋ reʾyi ve tedbîri birdir ve saltanatını ve hikmetini cânvara vėreler 
REV.17.14*bunlar Kuzủ ile cenk eyleyeler de Kuzủ dahi ȯnlara ġâlib olacakdır zîrâ Rabbü'l-Erbâb ve Melikü'l-Mülûk odur ve ȯnuŋla olan kimseler medʿuvvlar ve muhtârlar ve müʾminlerdir 
REV.17.15*ȯndan baŋa dėdi ki ʿAvrat oturur gördüḡüŋ sular kavimler ve kesretler ve ümmetler ve lisânlardır 
REV.17.16*ve cânvarda gördüḡüŋ on boynuzlar orospîyi sevmeyenler ve ȯnủ harâb ve ʿuryân ėdecek ve etlerini yeyip ȯnủ âteşde yakalar 
REV.17.17*zîrâ Allah Teʿâlâ ȯnlarıŋ kalbine ilhâm etdi ki ȯnuŋ hükmünü yerine getỉreler ve ȯnlarıŋ memleketini cânvara vėreler tâ Allah Teʿâlânıŋ kelimâtı tamâm oluncaya dek 
REV.17.18*ve gördüḡüŋ ʿavrat ʿazîm şehirdir ki yeriŋ şâhları üzerine şâhinşâhlığı var ∞ 
REV.18.1*Bundan soŋra gökden inen bir ġayrı melek gördüm ki ʿazîm saltanatı var idi ve yer ȯnuŋ celâlinden münevver oldu 
REV.18.2*ve pek ʿazîm âvâz ile çağırıp dėdi ki düşdü büyük Bâbil düşdü • şeytânlarıŋ konağı ve her rûh-ı nâpâkiŋ zindânı ve her murdâr ve mekrûh kuşuŋ melcesi oldu 
REV.18.3*zîrâ cümle ümmetler zinâsınıŋ ġazabı şarâbından içdiler ve yeriŋ pâdişâhları ȯnuŋla zinâ etdiler ve yeriŋ bâzergânları ȯnuŋ tenaʿumuŋ ifrâtından mâldâr oldular 
REV.18.4*Ȯndan gökden bir ġayrı âvâz işitdim ki dėr idi Ey kavmim çıkıŋ oradan tâ kim günâhlarında şerîk olmayasız ve ȯnuŋ darblarından birini çekmeyesiz 
REV.18.5*zîrâ ȯnuŋ günâhları birbirini teʿâkub ėdip göḡe dek yetişdiler ve Allah Teʿâlâ ȯnlarıŋ yaramazlıklarını hâtırına getỉrdi 
REV.18.6*o size etdiḡi gibi siz dahi ȯŋa eyleyiŋ ve ȯnuŋ ʿameline göre iki kat edâ eyleyiŋ • o size içirdiḡi kâseyi siz ȯŋa iki o kadar içiriŋ 
REV.18.7*o ne kadar ʿizzetlenip şehvetlendi ise o kadar ȯŋa derd ve siyâset eyleyiŋ zîrâ o kalbinde dėr ki ben melike otururum ve dul deḡilim ve hîç ġamm görmeyeceḡim 
REV.18.8*ȯnuŋ içỉn hemân bir günde ȯnuŋ darbları ölüm ve yas ve kıtlık gele ve o âteşe yana zîrâ üzerine hükm ėdecek Allah Teʿâlâ kâdirdir 
REV.18.9*ve ȯnuŋla zinâ ėdip şehvetlenen şâhlar ihtirâkınıŋ dütününü gördükleri zamân ȯnủ ağlayıp yasını çekeler 
REV.18.10*ve siyâsetiniŋ korkusundan uzakdan durup diyeler Vâh vâh Bâbil ʿazîm şehir kuvvetli şehir ne ʿaceb üzeriŋe olan hüküm bir ân içinde geldi 
REV.18.11*yeriŋ bâzergânları dahi ȯnủ ağlayıp yasını çekeler zîrâ emtiʿalarından artık kimse almasa gerek 
REV.18.12*altun ve gümüş ve emtiʿaları ve cevâhir ve incỉler ve ince bezler ve erġavânîler ve fil dişinden her dürlü kablar ve her nevʿ-i kıymetli ağacdan ve bakır ve demir ve mermerden yapılmış avâdânlıklar 
REV.18.13*ve dârçîn ve buhûr ve mürr-i sâfî ve lübân ve şarâb ve zeytûn yağı ve hâss un ve buğday ve davarlar ve sürűler ve atlar ve koçiyler ve köleler ve enfâs ü'n-nâs 
REV.18.14*ve cânıŋ ârzûladığı meyveler senden gitdiler ve cümle nefâʾis ve yalabık nesneler senden gitdiler ve artık ȯnları hîç bulmayasın 
REV.18.15*bu nesneleriŋ bâzergânları ki ȯndan zengîn oldular ȯnuŋ ʿazâbınıŋ korkusu içỉn uzakdan durup ağlayalar ve yas çekip 
REV.18.16*diyeler ki Vâh vây ʿazîm şehir ki ince bez ve erġavânî ve iskarlat ile gíyinmiş ve altun ve cevâhir ve incỉler ile bezenmiş idi 
REV.18.17*bu kadar mâl ne ʿaceb bir ânda harâb oldu ve her gemi reʾîsi ve halkı ve gemicileri ve cümle ehl-i sufun uzakdan durdular 
REV.18.18*ve ihtirâkınıŋ dütününü görmekle çağıra çağıra diyeler ki bu ʿazîm şehir gibi kanġı şehir var idi 
REV.18.19*ve başlarına türâbı saçarak feryâd ėderler ve ağlayıp ve yas çekip dėdiler ki Vâh vây ʿazîm şehre ki içinde ȯnuŋ ʿizzetinden deryâda gemi sâhibleriniŋ cümlesi zengîn oldular • ne ʿaceb bir ân içinde harâb oldu 
REV.18.20*Ey semavât ve mukaddes resûller ve peyġamberler seviniŋ zîrâ Allah Teʿâlâ siziŋ içỉn intikâm aldı 
REV.18.21*soŋra bir kuvvetli melek deḡirmen taşı kadar büyük taş kaldırıp ve deryâya atıp dėdi ki Bâbil ʿazîm şehir böyle şiddet ile atıla ve artık nâ-mevcûd ola 
REV.18.22*ve tanbûrcularıŋ ve musıkârlarıŋ ve neyzenleriŋ ve borủzanlarıŋ sedâsı artık sende istimâʿ olunmaya ve artık sende hîç ehl-i sanʿat bulunmaya ve deḡirmen kakıldaması sende işidilmeye 
REV.18.23*ve şimden soŋra kandîliŋ nûru aslâ sende yanmaya ve sende güyegü ve gelin âvâzı artık işidilmeye zîrâ bâzergânlarıŋ yer sultânları idiler zîrâ seniŋ sihirleriŋden cümle ümmetler azdırıldılar 
REV.18.24*ve içinde enbiyâ ve evliyâlarıŋ ve yer üzerinde öldürülmüş hepsiniŋ kanı bulundu ∞ 
REV.19.1*Bundan soŋra gökde sânki kesret halkıŋ ʿazîm âvâzını işitdim ki dėr idi Alleluya halâs ve celâl ve ikrâm ve kuvvet Taŋrımız Allah Teʿâlâya mahsûsdur 
REV.19.2*zîrâ ȯnuŋ hükümleri hakk ve ʿâdildir ki zinâsı ile yeri bozan büyük orospî üzerine hükm ėdip kendỉ kullarınıŋ kanını ȯnuŋ elinden taleb etdi ve intikâmını aldı 
REV.19.3*ve tekrâr alleluya dėdiler ve ȯnuŋ dütünü ebedü'l-âbâd çıkar 
REV.19.4*ve yiḡirmi dört pîrler ve dört hayvânlar hurûr ėdip ve kürsîde oturan Cenâb-ı Hakka secde eyleyip âmîn alleluya dėdiler 
REV.19.5*ve kürsîden bir âvâz çıkıp dėdi ki Allah Teʿâlâmıza hamd eyleyiŋ ey ȯnuŋ cümle kulları ve ȯndan korkanlar küçük de büyük de 
REV.19.6*ȯndan sânki bir cemʿ-i kesîriŋ âvâzını ve çok sularıŋ gürüldűsü ve büyük raʿdlarıŋ sedâsını işitdim ki dėrler idi Alleluya zîrâ ʿAlâ Külli Şey Kâdir Taŋrımız Allah Teʿâlâ pâdişâhlık sürer 
REV.19.7*sürûr ve hubûr ėdelim ve ȯŋa celâl-i celâlüyü diyelim zîrâ Kuzủnuŋ düḡünü geldi ve ȯnuŋ zevcesi hâzırlandı 
REV.19.8*ve ȯŋa vėrildi ki pâk ve berrâk ince bez ile gíyine zîrâ ince bez evliyâlarıŋ teberrürâtıdır 
REV.19.9*hem ol âvâz baŋa dėdi ki Yaz ne mutlu ȯnlara ki Kuzủnuŋ düḡününüŋ ziyâfetine daʿvet olundular ve baŋa Allahıŋ sözleri hakkdır dėdi 
REV.19.10*ben dahi ayakları öŋüne düşdüm ki ȯŋa secde eyleyem ammâ baŋa dėdi ki sakın etme ben dahi seniŋ ile ve Hazret-i ʿİsânıŋ şehâdetini tutan karındaşlarıŋ ile yoldaşım • Cenâb-ı Hakka secde eyle zîrâ Hazret-i ʿİsânıŋ şehâdeti nübüvvetiŋ rûhudur 
REV.19.11*Ȯndan göḡü açık gördüm ve işte beyâz at ve ȯŋa süvâr olana Emîn ve Sâdık dėrler idi ve ʿadâlet ile hükm ėdip cenk ėden odur 
REV.19.12*ve gözleri âteş ʿalevi gibi idi ve başında niçe egâlîl var idi ve bir yazılı adı var idi ki ȯnủ kendỉsinden ġayrı kimse bilmezdi 
REV.19.13*ve kan ile boyanmış bir kaftân gíymiş idi ve adına Kelâm-Ullah dėrler 
REV.19.14*ve gökdeki ʿasâkir ak pâk ince bez ile gíyinmiş ve beyâz atlara binmiş ardınca giderler idi 
REV.19.15*ve ağzından keskin iki yüzlü kılıc çıkar idi ki ȯnuŋla ümmetleri ura ve o ȯnları demir ʿasâ ile zabt ėdecekdir ve ʿAlâ Külli Şey Kâdir Allahıŋ hışm ü ġazabı şarâbınıŋ muʿsırasını kendỉsi basacakdır 
REV.19.16*ve kaftânı üzerinde ve budu üzerinde bu ad yazılı idi Melikü'l-Mülûk ve Rabbü'l-Erbâb 
REV.19.17*Ȯndan güneşde durur bir melek gördüm ki bülend âvâz ile çağırıp havânıŋ ortasında uçan cümle kuşlara dėr idi ki geliŋ Büyük Taŋrınıŋ ziyâfetine cemʿ oluŋ 
REV.19.18*ki pâdişâhlarıŋ ve serʿaskerleriŋ ve cebbârlarıŋ ve atlarıŋ ve ȯnlara süvâr olanlarıŋ ve cümle ahrâr ve ʿibâdıŋ ednâ ve ekâbiriŋ etlerini yeyesiz 
REV.19.19*ve cânvarı ve yeriŋ pâdişâhlarını ve ȯnlarıŋ ʿasâkirini gördüm ki ol ata süvâr olan ile ve ȯnuŋ ʿaskeri ile cenk etmeḡe cemʿ olurlar idi 
REV.19.20*ammâ cânvar tutuldu ve ȯnuŋla yalancı peyġamber dahi ki huzûrunda âyât etdi idi de ȯnlarıŋ ile cânvarıŋ vesmini alanları ve ȯnuŋ sûretine tapanları ıdlâl eyledi idi • bu ikisi dib dirice kibrîtden yanan âteşiŋ hebîresine bırakıldılar 
REV.19.21*ve bâkî kalanlar ata binen kimesneniŋ kılıcı ile ki ağzından çıkardı katl olundu ve cümle kuşlar ȯnlarıŋ etlerinden doydular ∞ 
REV.20.1*Ȯndan gökden iner bir meleḡi gördüm ki ȯnda dibsizliḡiŋ anahtârı ve bir büyük zincîri var idi 
REV.20.2*ve ol melek ejderhâyı eski yılanı ki İblîs ve Şeytândır tutup ȯnủ biŋ yıla dek bağlı kodu 
REV.20.3*ve ȯnủ dibsizliḡe atdı da ȯnủ kapayıp üzerine mühür urdu tâ kim artık biŋ yıl tamâm oluncaya dek ümmetleri ıdlâl etmeye • ȯndan soŋra biraz zamân içỉn çözülse gerek 
REV.20.4*soŋra kürsîler gördüm ki üzerlerinde baʿzı kimseler oturdular ve ȯnlara hüküm vėrildi ve Hazret-i ʿİsânıŋ şehâdeti Kelâm-Ullah içỉn ve cânvara hem ȯnuŋ sûretine tapmadığı ve alınlarına ve ellerine vesmini almadığı içỉn boyunu balta ile urulmuş olanlarıŋ cânlarını gördüm ve bunlar ihyâ olunup ol biŋ yıl Hazret-i Mesîh ile pâdişâhlık etdiler 
REV.20.5*ammâ kalan ölüler tâ biŋ yıl tamâm oluncaya deḡin ihyâ olunmadılar • evvelki kıyâmet budur 
REV.20.6*ne mübârek ve mukaddesdir ol kimse ki evvelki kıyâmetde hissesi ola • bunlarıŋ üzerine ikinci ölümüŋ hükmü yokdur belki ȯnlar Allah Teʿâlânıŋ ve Hazret-i Mesîhiŋ imâmları olup ȯnuŋla biŋ yıl pâdişâhlık süreceklerdir 
REV.20.7*Ve ol biŋ yıl tamâm oldukdan soŋra Şeytân kendỉ zindânından boşanılıp 
REV.20.8*yeriŋ etrâf-ı erbaʿasında olan tâʾifeleri Yacûc ve Mâcûc ıdlâl etmeḡe ve cenge cemʿ eylemeḡe çıkacakdır ve ȯnlarıŋ ʿadedi deryâ kavmi kadar olacakdır 
REV.20.9*bunlar yeriŋ ʿarzına çıkdılar ve mukaddesleriŋ ordusunu ve mahbûb şehri ihâta eylediler ammâ gökden Allah Teʿâlâdan salınmış âteş inip ȯnları ihrâk eyledi 
REV.20.10*ve ȯnları ıdlâl ėden iblîs cânvar ve yalancı peyġamberiŋ olduğu kibrît ve âteş hebîresine atılacaklar ve gėce ve gündüz ebedü'l-âbâd ʿazâb çekeceklerdir 
REV.20.11*Ȯndan bir büyük ak kürsî ve ȯnuŋ üzerinde oturan kimseyi gördüm ki ȯnuŋ huzûrundan yer ve gök kaçdı ve ȯnlarıŋ mekânı bî-mevcûd oldu 
REV.20.12*ve küçük ve büyük emvâtı gördüm ve Allahıŋ öŋünde dururlar idi ve kitâblar açıldı ve bir ġayrı kitâb dahi ki hayât kitâbıdır açıldı ve kitâbda yazılmış nesneler mûcibince ʿamellerine göre emvâta hükm olundu 
REV.20.13*ve deryâ kendỉde olan emvâtı ve mevt ve cehennem kendỉ mürdelerini çıkardılar ve her biri üzerine ʿamellerine göre hükm olundu 
REV.20.14*ölüm dahi ve cehennem âteşiŋ hebîresine atıldılar • ikinci ölüm budur 
REV.20.15*ve hayât kitâbında yazılmış bulunmayan âteşiŋ hebîresine atıldı ∞ 
REV.21.1*Ȯndan yeŋi göḡü ve yeŋi yeri gördüm zîrâ evvelki gök ve evvelki yer geçdi idi ve artık deŋiz yok idi 
REV.21.2*ve ben Yuhannâ mukaddes şehri Yeŋi Yerûşalîmi gördüm ki gökden Cenâb-ı Hakkıŋ tarafından gelin gibi donanmış ve kocasına bezenmiş iner idi 
REV.21.3*ve gökden bir ʿazîm âvâz işitdim ki dėr idi İşte Allah Teʿâlânıŋ haymesi âdamlar arasındadır ve ȯnlarıŋ ile sâkin ola ȯnlar dahi ȯnuŋ kavmi olalar ve Cenâb Bârî kendỉsi ȯnlarıŋ ile iken ȯnlarıŋ Taŋrısı ola 
REV.21.4*ve Cenâb-ı ʿİzzet ȯnlarıŋ gözlerinden her yaşını silecekdir • artık ölüm olmaya ve artık ne yas ne feryâd ne zahmet ola zîrâ evvelki şeyler geçmişlerdir 
REV.21.5*ve kürsîde oturan İşte ben her şeyʾi yeŋi ėderim dėdi ȯndan baŋa yaz dėdi zîrâ bu sözler sâdık ve sahîhdir 
REV.21.6*ȯndan baŋa dėdi ki Oldu bitdi ben elif ve ye yaʿnî bidâyet ve nihâyetim • kim susarsa ben ȯŋa âb-ı hayâtıŋ bıŋarından cabâ vėreyim 
REV.21.7*ġâlib olan bu nesneleri mîrâs ile ala ve ben ȯŋa Allah olayım ol dahi baŋa oğul ola 
REV.21.8*ammâ korkaklarıŋ ve iʿtikâdsızlarıŋ ve mekrûhlarıŋ ve kâtilleriŋ ve zânîleriŋ ve sihirbâzlarıŋ ve bütperestleriŋ ve cümle kâzibleriŋ hissesi ikinci ölüm dėdiḡimiz yanar âteş ve kibrîtiŋ hebîresindedir 
REV.21.9*O zamân yedi soŋraki darblar ile dolu yedi kâseleri olan yedi meleklerden biri baŋa gelip ve benim ile söyleşip dėdi ki Gel ben saŋa gelini Kuzủnuŋ zevcesini göstereyim 
REV.21.10*ve beni rûh ile bir büyük ve yüksek dağa götürdü ve baŋa gökden Cenâb-ı ʿİzzetiŋ yanından inen ʿazîm şehri mukaddes Yerûşalîmi gösterdi 
REV.21.11*ki Cenâb-ı Hakkıŋ celâli var idi ve ȯnuŋ nûru bir cevher billûr gibi şeffâf bir yeşim taşı gibi idi 
REV.21.12*ve büyük ve yüksek hisârı ve on iki kapᵼları ve kapᵼlarda on iki melek ve üzerlerinde on iki esmâ yazılmış var idi ki benî İsrâʾîliŋ on iki sıbtlarınıŋ esmâsıdır 
REV.21.13*maşrıkdan üç kapᵼ şimâlden üç kapᵼ cenûbdan üç kapᵼ mağribden üç kapᵼ 
REV.21.14*ve şehriŋ hisârınıŋ on iki temelleri var idi ve üzerlerinde Kuzủnuŋ on iki resûlleriniŋ adları mevcûd idi 
REV.21.15*Ve benim ile söyleşeniŋ şehri ve kapᵼlarını ve hisârlarını ölçmek içỉn bir altun kamışı var idi 
REV.21.16*ve şehir çâr köşe şeklinde tûlü ʿarza berâber idi ve ol kamış ile şehri ölçdü • on iki biŋ ġalve kadar idi ve ȯnuŋ tûlü ve ʿarzı ve irtifâʿı berâber idi 
REV.21.17*ve ȯnuŋ hisârını ölçdü ve yüz kırk dört zirâʿ melek olan âdamıŋ ölçüsü üzere idi 
REV.21.18*ve hisârınıŋ yapısı yeşimden idi şehir ise sâfi sırçaya beŋzer hâlis altundan idi 
REV.21.19*ve şehir hisârınıŋ temeli her kıymetli taş ile müzeyyen idi • evvelki temel yeşimden ikincisi mâvi yâkûtdan üçüncüsü balġamîden dördüncüsu zümürrüdden 
REV.21.20*beşincisi ʿakîkden altıncısı kızıl yâkûtdan yedincisı sengzardan sekizincisı berîlosdan dokuzuncusu tobâzdan onuncusu harisoparosdan on birincisi kök yâkûtdan on ikincisi ametistosdan idi 
REV.21.21*ve on iki kapᵼlar on iki incỉden idi ve her kapᵼ birer incỉden idi ve şehriŋ çârşᵼsı sırça gibi şeffâf sâfi altundan idi 
REV.21.22*Ve içinde bir heykel görmedim zîrâ ʿAlâ Külli Şey Kâdir Allah ve Kuzủ ȯnuŋ heykelidir 
REV.21.23*ve şehriŋ şems ü kamere ihtiyâcı yok ki içinde ziyâ vėreler zîrâ Allah Teʿâlânıŋ celâli ȯŋa nûr vėrdi ve Kuzủ ȯnuŋ çırâğıdır 
REV.21.24*ve halâs bulmuş ümmetler ȯnuŋ nûru ile gezecekler ve yeriŋ pâdişâhları kendỉleriniŋ ʿizzet ve ikrâmını içine getỉreler 
REV.21.25*ve ȯnuŋ kapᵼları hîç gündüz kapanmayalar zîrâ orada aslâ gėce olmaz 
REV.21.26*ve ümmetleriŋ ʿizzetini ve ikrâmını içine getỉreler 
REV.21.27*ve hîç bir nâpâk nesne ya kerîhe ėden ya yalan söyleyen kimesne içine girmeyecekdir ancak ol kimseler gireceklerdir ki Kuzủnuŋ hayât kitâbında yazılmışlardır ∞ 
REV.22.1*Ȯndan baŋa Cenâb-ı Hakkıŋ ve Kuzủnuŋ kürsîsinden akan âb-ı hayâtıŋ billûr gibi sâfi ırmağını gösterdi 
REV.22.2*ve şehriŋ çârşᵼsınıŋ ve oraya buraya akan ırmağıŋ ortasında hayât ağacı var idi ki her ay içỉn birer yemiş getỉrip on iki yemiş vėrir ve şeceriŋ yaprakları ümmetleriŋ şifâsı içỉndir 
REV.22.3*ve orada laʿnet olmayıp ve Cenâb-ı Hakkıŋ ve Kuzủnuŋ kürsîsi derûnunda olup ȯnuŋ kulları ȯŋa ʿibâdet eyleyeler 
REV.22.4*ve ȯnuŋ dîdârını görüp ȯnuŋ adı alınlarında olacakdır 
REV.22.5*ve orada hîç gėce olmaya ne kandîle ne güneş aydınlığına ihtiyâcları ola zîrâ Allah Teʿâlâ ȯnlara ziyâ vėrir ȯnlar dahi ebedü'l-âbâd pâdişâhlık süreceklerdir 
REV.22.6*Ȯndan baŋa dėdi ki bu sözler hakk ve sâdıkdır ve mukaddes enbiyânıŋ Rabbi Allah kendỉ meleḡini göndermişdir ki ʿan-karîb vâkiʿ olacak nesneleri kendỉ kullarına beyân ėde 
REV.22.7*işte ben tîz gelirim • ne mutlu bu kitâbıŋ nübüvvetiniŋ sözlerini hıfz ėdene 
REV.22.8*ve ben Yuhannâ bu şeyleri işitdim ve gördüm ve ȯnları işitdiḡim ve gördüḡüm zamân baŋa bu nesneleri gösteren kuzủnuŋ ayağına secde etmek içỉn düşdüm 
REV.22.9*ammâ baŋa sakın etme dėdi • ben seniŋ ve enbiyâ karındaşlarıŋıŋ ve bu kitâbıŋ sözlerini hıfz ėdenleriŋ yoldaşıyım • Cenâb Bârîye secde eyle 
REV.22.10*Ȯndan baŋa dėdi ki bu kitâbıŋ nübüvvetiniŋ sözlerini mühürle zîrâ vakit yakındır 
REV.22.11*zâlim olan dahi zâlim olsun ve necîs olan dahi necîs olsun sâdık olan dahi sâdık olsun ve mukaddes olan dahi mukaddes olsun 
REV.22.12*işte ben tîz gelirim ve ecrim benim yanımdadır ki herkese kendỉ ʿameline göre edâ eyleyem 
REV.22.13*elif ve ye bidâyet ve nihâyet evvel ve âhir benim 
REV.22.14*ne mutlu ȯnlara ki ȯnuŋ emri ile ʿamel ėderler tâ kim hayât şecerinde hakkı ola ve kapᵼlardan şehre gireler 
REV.22.15*ammâ köpekler ve sihirbâzlar ve zinâkârlar ve kâtiller ve bütperestler ve yalanı sevip ėdenler taşrada kalalar 
REV.22.16*Ben ʿİsâ size bu nesneleri kilîselere işhâd etmek içỉn meleḡimi irsâl eyledim • ben Dâvuduŋ aslı ve nesliyim ve münîr sabâh yıldızıyım 
REV.22.17*Ve Rûh ve ʿArûs gel dėrler • işiden dahi gel diyẻ ve susar olan gelsin ve âb-ı hayâtdan kim ister ise cabâ alsın 
REV.22.18*zîrâ ben bu kitâbıŋ nübüvvetiniŋ sözlerini her işidene işhâd ėderim ki bir kimse bu nesnelere bir şey katarsa Allah Teʿâlâ bu kitâbda yazılan darbları kata 
REV.22.19*ve eḡer bir kimse bu nübüvvetiŋ kitâbından sözler kaldırırsa Allah Teʿâlâ ȯnuŋ hissesini hayât kitâbından ve mukaddes şehirden ve bu kitâbda yazılan nesnelerden kaldıra 
REV.22.20*bu nesneleri işhâd ėden dėr ki tahkîk ben tîz gelirim âmîn • gel imdi ya Rabb ʿİsâ 
REV.22.21*Rabbimiz Hazret-i ʿİsâ el-Mesîhiŋ ʿinâyeti cümleŋiz ile ola âmîn ∞ (Temme-'l-kitâb bi-ʿavn-illâh i'l-melik el-vehhâb) 
